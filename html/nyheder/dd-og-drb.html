<div class="page-standard" style="display: block">
    <div class="container standardpage">
        <div class="row">
            <div class="col-md-12">
                <h1>Diplomatarium Danicum og Danmarks Riges Breve</h1>
                <div class="standardpage-content">
                    <p class="manchet">Beretningen her blev bragt i Det Danske Sprog- og
                        Litteraturselskabs Årsberetning 2012-2013.</p>
                    <h2 id="terminologi">Terminologi</h2>
                    <p>Ved et diplom forstås i Skandinavien alle former for retsstiftende dokumenter
                        fra middelalderen, akter, dvs. handlinger. Handlingerne kendetegnes ved rent
                        faktisk at have fundet sted i modsætning til indholdet i love, der
                        beskriver, hvordan dette eller hint forhold bør være, uden at man kan være
                        sikker på, at dette så også var tilfældet (man kan derimod være forholdsvis
                        sikker på, at handlinger har fundet sted i modstrid med lovteksten).</p>
                    <p>Den skandinaviske diplomterminologi må siges at være pragmatisk. Det eneste
                        kriterium, der lægges til grund for, at en tekst kan opfattes som diplom,
                        er, at den skal indeholde en eller anden form for juridisk indhold. Det vil
                        sige, at de skandinaviske diplomatarier omfatter temmelig varierede akter af
                        såvel gejstlig som verdslig og såvel privatretlig som statsretlig karakter,
                        lige fra ydmyge lejekontrakter til pompøse domsafsigelser. Dette er langt
                        fra tilfældet i de store europæiske lande, hvor betegnelsen diplom er
                        begrænset til en særlig gruppe af højtideligt udformede kejser- eller
                        kongeakter indeholdende privilegier til kirkelige institutioner. Disse akter
                        er kendetegnet ved en fuldkommen identisk form bortset fra adressaternes
                        navne. At den skandinaviske terminologi er så relativt løs, som den er,
                        hænger sammen med, at materialet ikke er nær så omfattende som i det øvrige
                        Europa, hvorved det ikke i samme grad lader sig inddele i skarpt adskilte
                        grupper. Udarbejdelsen af et engelsk, tysk, fransk, spansk eller italiensk
                        diplomatarium giver simpelthen ikke mening på samme måde, som det er
                        tilfældet for de skandinaviske lande. Der går således et terminologisk skel
                        imellem Skandinavien og det øvrige Europa, hvad angår substantivet diplom.
                        Terminologien kan også variere fra land til land, hvilket ikke mindst bunder
                        i, at forholdene i middelalderen naturligvis ikke var de samme overalt.
                        Således er den type diplomer, vi kalder tingsvidner, udelukkende kendt i
                        Danmark, hvilket hænger sammen med, at tinget som retslig institution kun
                        forekommer her. Én ting er imidlertid skellet, når det kommer til
                        substantivet diplom; internationalt er man enig om, hvad adjektivet
                        diplomatarisk og hvad disciplinen diplomatik dækker, nemlig systematisk
                        udgivelse af middelalderlige akter af enhver art og forskning heri med alt,
                        hvad det indebærer af kronologisk, palæografisk, filologisk og
                        sigillografisk analyse.</p>
                    <p>Betegnelsen diplom er ikke middelalderlig. De akter, som vi i dag kalder
                        diplomer, ville man i middelalderen kalde fx chartae, schedae eller
                        litterae. Betegnelsen stammer fra Jean Mabillons i 1681 udgivne værk De re
                        diplomatica, den første systematiske behandling af middelalderlige akter, 13
                        hvis særlige sigte var at etablere kriterier, hvorved man kunne skelne
                        imellem falske og sande akter. Mabillon selv anvendte imidlertid kun
                        substantivet diplom yderst sparsomt.</p>
                    <h2 id="ansøgningen-fra-1931-diplomatarium-danicums-dåbsattest">Ansøgningen fra
                        1931: <em>Diplomatarium Danicum</em>s dåbsattest</h2>
                    <p>Forud for <em>Diplomatarium Danicum</em> gik en lang række publikationer, der
                        alle yderst fortjenstfuldt havde ryddet megen skov. Særligt skal fire
                        udgaver fremhæves her: det i Videnskabernes Selskab allerede i 1828 vedtagne
                        og på samme selskabs foranledning udgivne regestværk (Regesta diplomatica
                        historiæ Danicæ) med en fortegnelse over alle trykte diplomer frem til 1660,
                        udkommet i to rækker hhv. 1847-1870 og 1889-1907; første række af
                        »Repertoriet« (Repertorium diplomaticum regni danici mediævalis) med en
                        fortegnelse over samtlige i danske arkiver og biblioteker beroende
                        aktstykker 1085-1450, udkommet 1894-1912; Acta Pontificum Danica, der
                        udarbejdedes i kølvandet på åbningen af Vatikanets arkiver i 1880’erne for
                        protestantiske forskere, udkommet 1904-1943, og den i 1870 påbegyndte
                        publikation Hanserecesse, der indeholder hanse- stædernes forhandlings- og
                        beslutningsreferater. Disse fire udgaver er rygraden i diplomatariets
                        kartoteksystem. Arbejdet med et dansk diplomatarium kunne også profitere af,
                        at diplomudgivelsen var i god gænge i de øvrige skandinaviske lande. Det
                        svenske påbegyndtes allerede 1829, det norske i 1853, det finske og
                        islandske i 1876.</p>
                    <p>I 1931 ansøgte man for første gang Carlsbergfondet om en bevilling til et
                        dansk diplomatarium. Bevillingen blev imødekommet, og arbejdet gik i gang
                        året efter. Ansøgningen fra 1931 indeholder en lang og grundig redegørelse
                        for tanken om et dansk diplomatarium, som går tilbage til det 18.
                        århundrede. Således står der at læse:</p>
                    <blockquote>
                        <p>»Planen for et dansk Diplomatarium kan føres tilbage til vor første
                            kritiske Historiker, Hans Gram. Han, der fuldtud forstod, at Aktstykker
                            er langt sikrere Kilder for Historieforskningen end Beretninger, og som
                            kendte det store Arbejde, der i førende europæisk Videnskab længe havde
                            været sat ind paa Offentliggørelsen af Historiens Dokumenter, gjorde for
                            henved to Aarhundreder siden de første Forarbejder til et
                                <em>Diplomatarium Danicum</em>. Gram naaede dog kun at lægge
                            Grunden, men Langebek tog Arbejdet op efter ham. Resultatet af Grams og
                            hans Virken er det store haandskrevne Diplomatarium i Rigsarkivet, der
                            almindeligt gaar under Navnet ’Langebeks Diplomatarium’«.</p>
                    </blockquote>
                    <p>Senere kan man læse:</p>
                    <blockquote>
                        <p>»I 19. Aarhundrede vandt med Niebuhr og Ranke Opfattelsen af Dokumenterne
                            som primært Grundlag for Historieforskningen et stedse større Raaderum,
                            og overalt i Landene omkring Danmark begyndte man at udgive Samlinger af
                            Staters og Byers Breve«.</p>
                    </blockquote>
                    <p>Ansøgningen er principielt skrevet af Lis Jacobsen, men der kan ikke være
                        tvivl om, at penneføreren har været den ene af Diplomatarium Danicums første
                        ledere, historieprofessor Erik Arup. Denne havde med begejstring tilsluttet
                        sig det af Kristian Erslev indførte kritiske gennembrud i
                        historieforskningen med bogen Grundsætninger for historisk Kildekritik fra
                        1892, hvorved akternes objektive udsagn fik en langt større vægt end
                        beretningernes subjektive skrøner og myter. Den anden leder af
                            <em>Diplomatarium Danicum</em> var Lauritz Weibull, som ligeledes var en
                        markant eksponent for det kritiske gennembruds landvindinger, og som i et og
                        alt må have været enig med Arup. Således er <em>Diplomatarium Danicum</em>
                        grundlagt på et historiemetodisk syn, hvorefter »Akstykker« er bedre kilder
                        end »Beretninger«, og hvorefter »Dokumenterne« anses som »primært Grundlag
                        for Historieforskningen«. Arups (og Weibulls) metodiske syn kan derfor kort
                        sagt beskrives derved, at visse kildetyper (»Akter«) i absolut forstand
                        giver et sandere billede af historien end andre (»Beretninger«). Allerede i
                        1931 må dette metodesyn imidlertid siges at være blevet udfordret af den
                        mand selv, der i sin tid var dets anledning, Kristian Erslev. Han havde i
                        1911 udgivet sin <em>Historisk Teknik</em>, i hvilken han gjorde op med den
                        af ham selv i 1892 indførte typologiske skelnen imellem kilderne: Det
                        drejede sig ikke i så høj grad om, hvilken type af kilde, man havde for sig,
                        men hvilken type af slutning, man drog ud fra kilden. Det vil sige, at
                        kilder kunne være særdeles velegnede til at etablere én form for historisk
                        virkelighed, men uegnede til at etablere en anden. Man kunne således ikke
                        tale om en hierarkisk inddeling af kilderne længere, hvorefter akter pr.
                        definition måtte indtage førstepladsen og beretninger pr. definition
                        andenpladsen. Der er fx ikke tvivl om, at den såkaldte holstenerpræst, der
                        skrev sin beretning omkring 1448, er dybt utroværdig og tendentiøs. Hans
                        oplysninger bør man som udgangspunkt se bort fra som upålidelige; men netop
                        holstenerpræstens massive tendens imod Danmark er et uomtvisteligt faktum,
                        der giver et interessant indblik i etniske stereotyper på holstenerpræstens
                        egen tid. Man kan fx hos holstenerpræsten læse, at jyder i virkeligheden er
                        jøder med en svigagtig karakter, som man finder hos slanger og orme.</p>
                    <p>For Arup var Erslevs bog fra 1911 et dybt beklageligt tilbageskridt for den
                        historiske metode. Der er derfor ingen tvivl om, at han med
                            <em>Diplomatarium Danicum</em> så en glimrende mulighed for ad
                        kvantitativ vej at underbygge sit metodiske synspunkt. Det havde han i
                        øvrigt forsøgt allerede i 1920’erne, hvor han uden held forsøgte at få
                        etableret et diplomatarium inden for rammerne af Kildeskriftselskabet.</p>
                    <p>I ansøgningen fra 1931 er der lagt overordentlig stor vægt på diplomernes
                        værdi for den historiske forskning, hvilket vel kun er naturligt med en
                        historiker som pennefører. At diplomerne imidlertid også var og er af
                        største væsentlighed for filologien, lod ansøgningen ikke nogen tvivl om.
                        Således var den vedføjet to særskilte erklæringer fra Franz Blatt og Peter
                        Skautrup, der understregede vigtigheden af en pålidelig diplomudgave for
                        udforskningen af middelalderens latin og dansk. Ansøgningens årsag var et
                        gennem to århundreder opbygget, massivt ønske fra historikere såvel som
                        filologer om et fuldt diplomatarium, men den udløsende faktor for, at
                        ansøgningen blev sendt afsted, kom fra rent filologisk hold: Det
                        internationale arbejde med en ordbog over middelalderens latin, <em>Novum
                            glossarium mediae latinitatis</em> (»Den ny Du Cange«), havde
                        tilforordnet A.B. Drachmann (1860-1935) som sin danske repræsentant. Denne
                        rettede i 1930 henvendelse til Lis Jacobsen og foreslog en dansk
                        diplomudgave inden for rammerne af Det Danske Sprog- og Litteraturselskab.
                        Da A.B. Drachmann tillige var formand for Carlsbergfondets direktion, var
                        forespørgslen i høj grad værd at gå videre med. Således vedtog man på et
                        bestyrelsemøde 22. april 1931 at indsende ansøgning om projektet
                            <em>Diplomatarium Danicum</em>. Ud over de to ledende redaktører, Arup
                        og Weibull, bestod den første medarbejderstab af Kåre Olsen, C.A.
                        Christensen, Gustav Hermansen, Adam Afzelius og Franz Blatt. Arbejdet blev
                        indledningsvis opdelt således, at Weibull havde ansvaret for årene 789 til
                        1249, Arup for årene 1250 til 1340.</p>
                    <p>Erik Arup kom hurtigt på kant med Lis Jacobsen. Stridens anledning var
                        uenighed om, hvorvidt man skulle angive opløste forkortelser i latinske
                        tekster med kursiv eller ej. Arup holdt på, at dette var det eneste
                        videnskabeligt korrekte, hvorimod Jacobsen flankeret af den senere leder af
                        diplomatariet, Franz Blatt, mente, at dette var overflødigt, idet de
                        latinske forkortelser var af så stan- dardiseret natur, at en videnskabelig
                        gevinst ved at markere opløsningen heraf i bedste fald forekom yderst
                        beskeden i forhold til den mængde besvær, redaktørerne skulle bebyrdes med.
                        Denne »kursivkrig« – som i øvrigt også havde udspillet sig på det svenske
                        diplomatarium i slutningen af 16 det 19. århundrede – udviklede sig til en
                        regulær magtkamp om ledelsen af diplomatariet. Arup tabte og smækkede med
                        døren i 1937, året før det første bind af <em>Diplomatarium Danicum</em>
                        udkom. Man må nok sige, at det var en lykke, han ikke fik sit synspunkt
                        trumfet igennem, idet det ville have forsinket udgivelsestakten i helt
                        urimelig grad. En halv, posthum sejr fik Arup dog, i og med praksis for de
                        ikke latinske diplomer blev at markere opløsning af samtlige forkortelser
                        med kursiv. Dette skyldes, at forkortelser i de ikke latinske tekster ikke i
                        nær samme grad er standardiseret som for de latinske teksters vedkommende,
                        hvorfor opløsningen i højere grad beror på et redaktionelt skøn end en
                        veldefineret automatik.</p>
                    <p>Hvor Arup var hidsig, var Weibull en fredelig kæmpe. Weibull forblev
                        tilknyttet diplomatariet til sin død i 1960. Men den store mand havde ved
                        diplomatariets begyndelse sine største bedrifter bag sig. Man fandt frem til
                        en ordning, hvorefter Niels Skyum-Nielsen blev sendt til Weibulls hjem i
                        Lund for at assistere, hvilket fik den konsekvens, at Skyum-Nielsen blev de
                        facto udgiver af bind IV-VII med årene 1200-1249. Weibull selv kom til at
                        stå som udgiver af bind II omfattende årene 1053-1169. Bind I og III
                        omfattende hhv. årene 789-1053 og 1170-1199 blev 1975-1976 udgivet af Herluf
                        Nielsen og C.A. Christensen på grundlag af Weibulls forarbejder.</p>
                    <p>I svage øjeblikke kan man godt få fornemmelsen af, at Diplomatarium Danicum i
                        højere grad blev realiseret på trods end på grund af sine to første ledere,
                        især hvad Arup angår. Dette ville imidlertid ikke være et retfærdigt
                        billede. Selv om Arups metodiske synspunkt kom til at stå i skyggen af
                        Erslevs, betyder det ikke, at dette synspunkt dermed var blevet
                        uinteressant. Det er Arups radikalitet i hævdelsen af sit synspunkt, der gør
                        ansøgningen fra 1931 til en fantastisk overbevisende tekst, for så vidt
                        angår den uomgængelige nødvendighed ved at etablere et dansk diplomatarium.
                        I 1931 kunne man ikke have valgt mere indlysende kandidater til posten som
                        ledere af diplomatariet end netop Arup og Weibull.</p>
                    <h2 id="elektronisk-publikation-og-tematisk-fremgangsmåde">Elektronisk
                        publikation og tematisk fremgangsmåde</h2>
                    <p>Den nuværende publikation omfatter en trykt udgave dækkende årene 789 til
                        1400 og en elek- tronisk udgave dækkende årene fuldkommen fra 1401 til 1412.
                        For nærværende arbejder redaktionen med løbende elektronisk udgivelse af
                        årene 1413 til 1450. År 1450 er tænkt som projektets endelige slutår. I
                        ansøgningen fra 1931 opererer man med slutåret 1523. Dette må nok siges at
                        have været en anelse optimistisk i betragtning 17 af, at der er betydeligt
                        flere diplomer i perioden 1451-1523 end i perioden 789-1450. Grunden til at
                        sætte slutåret ved 1450 er – ud over at 2. række af førnævnte ’Repertorium’
                        med begynelsesår 1451 er en betydeligt fyldigere udgave end 1. række,
                        hvorved behovet for et fuldt diplomatarium efter 1450 må siges at være
                        drastisk reduceret – at redaktionen råder over et fuldkomment kartotek over
                        diplomer frem til dette år. Kartoteket er formodentlig udarbejdet allerede
                        tidligt, i 1930’erne eller 1940’erne, og repræsenterer i sig selv en enorm
                        arbejdsindsats. Det indeholder ca. 7.000 numre. Numrene kan dække over små
                        notitser såvel som alenlange notarialinstrumenter og er dermed vanskelige at
                        lave estimater ud fra. Man kan dog få et vist indtryk af omfanget af opgaven
                        med at publicere ca. 7.000 numre, når man tager i betragtning, at fra 1938
                        til 2007 udkom ca. 21.000 numre.</p>
                    <p>Til og med årgang 1412 var udgivelsesarbejdet organiseret efter et strengt
                        kronologisk princip, idet man successivt år for år udgav alt, hvad de
                        respektive år omfattede. Med ansøgningen til Carlsbergfondet fra 2007 om at
                        gå i gang med årene 1413-1450 er det kronologiske princip imidlertid skiftet
                        ud med et tematisk. Dette skal forstås således, at hver redaktør har et
                        forskningsområde, inden for hvilket han eller hun publicerer diplomerne.
                        Diplomerne er selvfølgelig stadig sat op i kronologisk rækkefølge, men nu
                        med lakuner imellem sig, som dog gradvis indskrænkes, efterhånden som flere
                        og flere diplomer udarbejdes, for til sidst (forhåbentlig) at forsvinde
                        helt. Den tematiske organisering af arbejdet har således endemålet til
                        fælles med den kronologiske: en komplet udgave af diplomer for den periode,
                        udgaven dækker. Men indtil da må man leve med kvantitativ
                        ufuldstændighed.</p>
                    <p>Den tematiske fremgangsmåde er befordret af den elektroniske
                        publikationsform, inden for hvilken man har mulighed for at få et relativt
                        stort materiale ud relativt hurtigt uden at være bundet af det trykte medies
                        krav om kvantitativ fuldstændighed i hvert enkelt udsendte bind. Den
                        tematiske publikationsform hænger også sammen med et ønske hos redaktionen
                        om at skrive artikler og monografier. Det er klart, at dette lader sig bedst
                        gøre, hvis man i længere tid ad gangen kan holde sig til at udgive diplomer
                        med det tema for øje, hvorom man også skriver, frem for at være bundet af et
                        krav om kronologisk fuldstændighed og den dermed følgende nødvendighed af at
                        udgive diplomer af vidt forskellig karakter.</p>
                    <p>Det at bedrive personlig forskning ved siden af det fælles forskningsprojekt,
                        udgivelsen af <em>Diplomatarium Danicum</em>, er for så vidt ikke nogen
                        nyhed; det nye består deri, at den personlige forskning nu er et integreret
                        led i projekt <em>Diplomatarium Danicum</em> og som sådan defineret som
                        temaer i ansøgningerne til Carlsbergfondet.</p>
                    <p>De fire temaer, redaktionen tog hul på i bevillingsperioden 2008-2010, var:
                        striden om Sønderjylland 1404-1435; tingsvidner; elektroniske
                        publiceringsformer; dansk diplomsprog.</p>
                    <p>Hvad angår striden om Sønderjylland (imellem Erik af Pommern og de holstenske
                        grevebrødre Heinrich, Gerhard og Adolf), har denne givet anledning til en
                        enorm mængde dokumenter, ikke mindst fra de utrættelige hanseater, der
                        forsøgte at mægle i striden. Den eneste større systematiske behandling af
                        striden findes i Kristian Erslevs bog fra 1901, Erik af Pommern. Denne bog
                        er yderst fortjenstfuld, men detailstudier viser, at emnet sagtens kan bære
                        en monografi med nye synspunkter og analyser.</p>
                    <p>Hvad angår tingsvidner, dvs. vidnesbyrd udstedt af lovligt afholdte by-,
                        herreds- eller landsting, er dette som sagt et særegent dansk fænomen, som
                        har påkaldt sig interesse internationalt.</p>
                    <p>Hvad angår elektroniske publiceringsformer, er dette tema nærmest en
                        naturnødvendighed for en elektronisk publikation. Opsætning og design giver
                        ikke sig selv, og hvis ikke man konstant tager sin elektroniske publikation
                        op til genovervejelse, risikerer den at gå i stå og ende som et førerløst
                        rumskib i cyberspace.</p>
                    <p>Hvad angår dansk diplomsprog, er perioden 1413-1450 kendetegnet ved, at
                        mængden af dansksprogede diplomer vokser kraftigt i forhold til mængden af
                        latinske, og systematiske overvejelser om, hvorfor dette var tilfældet,
                        synes ønskværdige. Ligeledes en systematisk liste over danske gloser i ikke
                        danske tekster.</p>
                    <p>De mål, der blev stillet op for arbejdet med de fire temaer i perioden
                        2008-2010, er blevet nået. Dette er naturligvis ikke det samme som, at
                        temaerne dermed er udtømte, og tre af dem (konflikten om Sønderjylland,
                        elektronske publiceringsformer og dansk diplomsprog) er da også fortsat ind
                        i bevillingsperioden 2011-2013 med tilføjelse af et nyt tema om de kirkelige
                        domstoles virksomhed. Det er håbet at kunne udvide med et tema om nedertysk
                        i middelalderens Danmark for den næste bevillingsperiodes vedkommende.
                        Endvidere er der planer om facsimilepublicering af originale diplomer.</p>
                    <h2 id="danmarks-riges-breve">Danmarks Riges Breve</h2>
                    <p>Parallelt med tekstudgivelsen findes oversættelser til moderne dansk i
                        publikationen Danmarks Riges Breve (i den elektroniske publikation
                        diplomatarium.dk er oversættelsen blot vedføjet teksten). Fra starten har
                        man lagt overordentlig stor vægt på oversættelsesdelen. Således skrev Franz
                        Blatt i 1943: »Skulde nogen Højlærd rynke paa Næsen ad denne
                        Oversættervirksomhed, maa det være nok at henvise Vedkommende til den
                        klassiske Filolog Willamowitz’ Ord om, at kun ved Oversættelse til
                        Modersmaalet tvinger man sig selv og andre til at forstaa hver en Tøddel af
                        en Tekst paa fremmed Sprog«. Oversættelserne har et nok så demokratisk
                        sigte: Alle med interesse for den del af historien, diplomerne vedrører, har
                        således principielt fri adgang til diplomernes indhold. Dette gælder ikke
                        blot den folkelige interesse i almindelighed, men også for den
                        førsteårsstuderende, som er blevet grebet af middelalderen og gerne vil
                        beskæftige sig hermed uden nødvendigvis i starten at være fuldt bekendt med
                        Diplomatarium Danicums tre hovedsprog, latin, middelnedertysk og
                        middelalderdansk. Det er vel også hændt et par gange, at de »Højlærde« efter
                        at have rynket tilbørligt »paa Næsen« faktisk har haft god gavn af at kunne
                        orientere sig hurtigt i et stort materiale.</p>
                    <p>Ud over at tjene til almindelig oplysning har oversættelserne endvidere den
                        funktion, at man som udgiver besinder sig på, hvad det er, man udgiver. Om
                        dette har været tanken fra starten, eller om det er dette, der ligger i
                        Franz Blatts ord, kan man ikke sige med sikkerhed; det ændrer bare ikke ved
                        det forhold, at oversættelsesvirksomheden på en meget konkret måde sætter
                        fællesvilkåret for al udgivervirksomhed i relief, nemlig at man som udgiver
                        er forpligtet til at forstå, hvad man udgiver. Det er forståelsen, der gør
                        udgaven til et åndeligt produkt og adskiller den fra kopien. På et mere
                        praktisk plan har oversættelserne i Danmarks Riges Breve utvivlsomt
                        medvirket til en bedre tekstetablering i <em>Diplomatarium Danicum</em>. Det
                        er hændt mere end en gang, at meget mærkelige og uoversættelige ord netop
                        har været mærkelige og uoversættelige, fordi de ved sammenligning med det
                        originale tekstforlæg har vist sig at være galt læst.
                        Oversættelsesvirksomhed er ganske enkelt den bedste form for
                        korrekturlæsning, man kan tænke sig. Nogle gange må man selvfølgelig også
                        slå sig til tåls med, at der står, hvad der står, uden at man helt kan
                        trænge ind bag teksten. Dette kan være en stor udfordring.</p>
                    <p>Diplomernes stil er præget af meget lange perioder og mange gentagelser. Det
                        er sådan set umuligt at gengive denne stil meningsfuldt på moderne dansk,
                        hvorfor oversættelserne er et kompromis imellem en så korrekt gengivelse af
                        indholdet som muligt og en tillempning af stilen. Resultatet er ikke
                        nødvendigvis kønt, men oversættelserne er helt og holdent
                        anvendelsesorienteret uden nogen form for kunstnerisk frihed. Den nuværende
                        redaktion har bestræbt sig og bestræber sig fortfarende på at dele tekster
                        og oversættelser op i overskuelige perioder, der i modsætning til tidligere
                        markeres med nyt afsnit efter en blanklinje.</p>
                    <p>
                        <img class="image-inline" src="../images/dd-1938.jpg" alt="dipl.dan.-redaktionen anno 1938" height="261" width="400"/>
                    </p>
                    <p>
                        <em>Redaktionen anno 1938 i lokalerne i Frederiksholms KanalFra venstre mod
                            højre: 1) Adam Afzelius (stående ved kartoteket), 2) Franz Blatt, 3)
                            C.A. Christensen, 4) Kåre Olsen og 5) Gustav Hermansen.</em>
                    </p>
                </div>
            </div>
        </div>
    </div>
</div>