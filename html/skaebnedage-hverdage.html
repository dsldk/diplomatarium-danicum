<div class="page-standard" style="display: block">
    <div class="container standardpage">
        <div class="row">
            <div class="col-md-12">
                <h1>Skæbnedage og hverdage i dansk middelalder</h1>
                <div class="standardpage-content">
                    <p class="manchet">Nedenstående tekst blev udgivet i oktober 1976 som Dansk
                        Sprog- og Litteraturselskabs præsentationshæfte 2 og var tilegnet
                        Diplomatarium Danicums leder C. A. Christensen på hans halvfjerdsårsdag 15.
                        oktober samme år. Den afspejler som sådan projektets tilstand for godt 40 år
                        siden, og et par noter markeret med bogstav er tilføjet for at gøre
                        opmærksom på forandringerne siden da. Originale sidetal er angivet [i
                        klammer].</p>
                    <h2>Skæbnedage og hverdage i dansk middelalder</h2>
                    <h3>
                        <em>Diplomatarium Danicum og Danmarks Riges Breve</em>
                    </h3>
                    <h4>
                        <em>af redaktør, cand.mag. Herluf Nielsen</em>
                    </h4>
                    <!--[2]
        DSLs første præsentationshæfte omhandler Selskabets virksomhed og opgaver; de følgende vil almindeligvis redegøre for et bestemt arbejde. Af DSLs to hovedværker – Ordbog over det danske Sprog og Diplomatarium Danicum/Danmarks Riges Breve – er det sidstnævnte og mindre almenkendte her skildret af en af redaktørerne. Hæftet udsendes på værkets leder mag.art.
        C. A. CHRISTENSEN’s
        halvfjerdsårsdag, 15. oktober 1976. Magister Christensen hører til Diplomatariets oprindelige, i 1934 ansatte stab, og Selskabet takker ham varmt for et trofast og lødigt livsværk.-->
                    <p>[3]</p>
                    <blockquote>Nu er der igen kommet et bind af Danmarks Riges Breve – hvornår
                        kommer de FATTIGE's breve? <br/>
                        <em>Politikens "At tænke
                        sig"</em>
                    </blockquote>
                    <p>Desværre kommer de nok aldrig fra Det danske Sprog- og Litteraturselskab. Det
                        er gamle danske statsakter, der udgives, og dertil private dokumenter,
                        f.eks. kontrakter, skøder og pantebreve. Privatbreve og kærestebreve findes
                        ikke bevaret fra den ældre tid, bl.a. fordi de fleste mennesker ikke kunne
                        skrive. </p>
                    <p>Hovedrækken er den latinske serie <em>Diplomatarium Danicum</em>,
                        oversættelsesserien hedder <em>Danmarks Riges Breve</em>. Begge er delt i
                        tre rækker: 1. række for tiden indtil 1249, 2. række for årene 1250-1339 og
                        3. række for tidsrummet 1340-1412.<sup>
                            <a href="#note-a">[a]</a>
                        </sup> Af 1.
                        rækkes 7 bind er der hidtil udsendt bind 1-2 (789-1169) og 4-5 (1200-23);
                        endvidere udsendtes 1. halvbind af 3 (1170-99) ved Carlsbergfondets 100-års
                        jubilæum for nylig. 2. række er færdiggjort i 12 bind, udsendt i årene
                        1938-1960. Af 3. række er der hidtil udkommet 7 bind, som dækker årene
                        1340-66. Hermed er publiceret lige ved 10.000 dokumenter. </p>
                    <p>I dette værk trykkes alle middelalderlige diplomer vedrørende Danmark i
                        kronologisk rækkefølge. Slutmålet er foreløbig 1412, dronning Margrethe I.s
                        dødsår. <em>Diplom</em> er det tekniske navn for breve, der har
                        retsstiftende indhold, og hvis form er opbygget efter ganske bestemte
                        regler, som iøvrigt i let moderniseret form følges i de kongelige åbne breve
                        den dag i dag: "Vi Margrethe den Anden, af Guds nåde Danmarks dronning, gør
                        vitterligt ..." o.s.v. Ordet diplom stammer som så mange andre tekniske
                        betegnelser fra den klassiske oldtid og var oprindelig især betegnelse for
                        de to sammenlagte og forseglede blyplader, som den romerske soldat modtog
                        ved afsked fra soldatertjenesten i legionerne som bevis for hans romerske
                        borgerskab og deraf følgende rettigheder. </p>
                    <p>[4] I middelalderen skrev man som regel diplomerne og andre brevskaber på
                        pegament og bekræftede dem med hængende segl. Danmark følger her de
                        udenlandske forbilleder. Først i løbet af 14. århundrede kommer papiret så
                        småt i brug; det ældste kendte eksempel med dansk udsteder er kong Valdemar
                        Atterdags brev til rådet i Stralsund af [1349] 10. juli, hvori han lover
                        erstatning for en kogge, han har beslaglagt til krigeriske formål. Her har
                        seglet været påtrykt, så det tillige kunne lukke brevet. </p>
                    <h3>Interessen for det middelalderlige brevstof </h3>
                    <p>Historikerne har i århundreder været klare over, at disse
                        <em>dokumenter</em>: traktater, privilegier, skøder og pantebreve var lige
                        så vigtige som <em>årbøgerne</em> ved en fremstilling af begivenhederne i
                        Danmarks middelalder. Allerede <em>Hans Svaning</em> († 1584) begyndte så
                        småt at udnytte dette stof, da Kristian 3. havde opfordret ham til at skrive
                        en Danmarkshistorie. <em>Arild Huitfeldt</em> med sin Danmarks Riges Krønike
                        fra årene omkring 1600 – som netop nu skal optrykkes fotografisk – blev dog
                        den første, der i rigt mål udnyttede dokumenterne og aftrykte eller
                        oversatte dele af dem. </p>
                    <p>Indsamlingen af brevstof fortsattes i mange årtier af <em>Hamsfort</em>,
                            <em>Stephanius</em>, <em>Bartholin</em> og medlemmer af slægten
                            <em>Bircherod</em>, men først med det forslag, som <em>Hans Gram</em> i
                        1731 forelagde Kristian 6., sigtes der mod en samlet kronologisk udgivelse
                        af middelalderkilderne – et diplomatarium. Tidspunktet er næppe tilfældigt:
                        Gram var året før blevet udnævnt til kgl. historiograf, arkivsekretær og
                        kgl. bibliotekar, og han og hans samtidige havde oplevet
                        universitetsbibliotekets tilintetgørelse under Københavns brand i 1728. </p>
                    <p>Hans Grams mange gøremål hindrede dog hans afskriftsamlinger i at blive mere
                        end et tilløb. Ved sin død testamenterede han dem til Gehejmearkivet, som
                        Rigsarkivet dengang hed. Da hans lærling <em>Jacob Langebek</em> samtidig
                        blev hans efterfølger som gehejmearkivar, var der gode betingelser for at
                        udbygge samlingerne, der fra 1748 voksede og siden ordnedes i store bind;
                        men derved blev det. Ved sin død i 1775 stod Langebek midt i udgivelsen af
                        den vældige kilde[5]samling <em>Scriptores rerum Danicarum</em>; kun denne
                        videreførtes af P.F. Suhm efter Langebeks manuskript. Diplomatariet derimod
                        henlå sammen med Langebeks øvrige samlinger i Gehejmearkivet; kun enkelte
                        tekster tryktes bagi de forskellige bind af Suhms "Historie af Danmark".
                        Langebeks senere efterfølger som gehejmearkivar <em>Grimur J. Thorkelin</em>
                        udsendte ganske vist <em>Diplomatarium Arnamagnæanum</em> i 1786, men i de
                        følgende årtier nøjedes man med at tænke på den store opgave; formuleringen
                        er Christian Bruuns fra 1868 – og han tilføjede: Man <em>tænker</em> på det
                        fremdeles. </p>
                    <h3>Nyere initiativer</h3>
                    <p>Længe inden Bruuns sørgmuntre status, nemlig fra 1828, havde Videnskabernes
                        Selskab dog stilet mod en fortegnelse over trykte danske diplomer, uanset
                        hvor de fandtes. Som resultat af anstrengelserne udkom i 1847 bind I af
                            <em>Regesta Diplomatica Historiæ Daniæ</em>, som allerede 1889 måtte
                        suppleres med 2. række på grund af den voksende udgivervirksomhed i
                        udlandet. Det i 1888 vedtagne <em>Repertorium</em> eller Fortegnelse over
                        Danmarks Breve fra Middelalderen optog derimod kun breve, "der hører hjemme
                        i Middelalderens Danmark". Hovedudgiveren professor Kr. Erslev gjorde en
                        slags status i forordet til bind I (1894-95) og fremhævede, at over
                        halvdelen af brevene indtil 1450 hidtil var trykt, men at Repertoriet var et
                        surrogat, fordi idealet, "et helt og fuldstændigt Diplomatarium", ikke var
                        nået. For at kunne byde på noget nyt optog man nu fyldige udtog af alle
                        utrykte breve og gav diplomatariske oplysninger om alle breve, d.v.s. om de
                        var bevaret i original eller afskrift, om segl, tidligere tryk o.s.v.
                        1928-39 udkom 2. række af Repertoriet for årene 1450-1513. Hermed var der
                        skabt et nyt værdifuldt hjælpemiddel for historikerne, men de fuldstændige
                        diplomtekster måtte stadig søges i spredte og delvis vanskeligt tilgængelige
                        værker. </p>
                    <p>Omtrent samtidig med Repertoriet udkom et andet vigtigt arbejdsredskab,
                        nemlig beskrivelser af middelalderbrevenes mange <em>segl</em>. Også her var
                        der en forskertradition fra det 18. århundrede, idet Langebek og især
                            <em>Terkel Klevenfeldt</em> havde anlagt store samlinger af [6]
                        segltegninger – af varig værdi, fordi mange segl siden er bortsmuldret.
                        Værker af Henry Petersen, A. Thiset og P. B. Grandjean afbilder og beskriver
                        seglfelterne og omskrifterne nøjagtigt og meddeler heraldiske
                                registre.<sup>
                            <a href="#note1">[1]</a>
                        </sup>
                    </p>
                    <p>Som nævnt fortsatte eftertiden Langebeks store kildeudgave Scriptores, og i
                        dens senere bind indgik tre væsentlige brevsamlinger vedrørende Æbelholt
                        kloster, Aarhus domkapitel og Løgum kloster; princippet var her at udgive
                        eet bestemt håndskrift ad gangen. Samme fremgangsmåde valgte <em>Oluf
                            Nielsen</em> i 1869 ved at udgive håndskriftet "Ribe Oldemoder" (Avia
                        Ripensis). Udgaven søger at vise håndskriftets forskellige skriverhænder ved
                        forskellig typografi. Flere andre vigtige udgaver, delvis samlet om en
                        enkelt lokalitet, besørgedes af Oluf Nielsen.<sup>
                            <a href="#note2">[2]</a>
                        </sup>
                    </p>
                    <h3>Nordiske og tyske brevudgaver </h3>
                    <p>Mens man således omved år 1900 stadig måtte savne et dansk diplomatarium, var
                        der sket adskilligt mere i vore nabolande. Allerede i 1829 havde J. G.
                        Liljegren udgivet bind I af <em>Diplomatarium Suecanum</em>, og bind II-V
                        fulgte efter 1837-65. I Norge udsendtes fra 1849 <em>Diplomatarium
                            Norvegicum</em>, der i 1900 var nået til bind XV. Denne udgave adskiller
                        sig fra almindelig praksis ved i hvert bind at meddele et antal både ældre
                        og yngre diplomer kronologisk i stedet for at anlægge eet samlet kronologisk
                        forløb i hele værket. </p>
                    <p>Syd for Danmark var en række vigtige publikationer også påbegyndt i samme
                        tidsrum. En plan om en fælles udgave for Sles[7]vig-Holsten-Lauenborg,
                        Lübeck og Hamburg strandede, og man fik i stedet regionale diplomatarier for
                        Lübeck, Bremen, Hamburg og Mecklenburg ligesom for Brandenburg og
                                Pommern.<sup>
                            <a href="#note3">[3]</a>
                        </sup> Desuden udkom der sidst
                        i 1800-tallet to store dokumentsamlinger vedrørende hansestæderne,<sup>
                            <a href="#note4">[4]</a>
                        </sup> og endelig kunne man i 1886 begynde at
                        udsende Schleswig-Holstein-Lauenburgische Regesten und Urkunden. Der var
                        meget dansk stof i disse publikationer, kun en mindre del var helt nyt, men
                        det understregede vigtigheden af en tilsvarende dansk udgave, omend første
                        verdenskrig foreløbig hindrede arbejder af denne karakter. </p>
                    <h3>Diplomatarium Danicums tilblivelse </h3>
                    <p>I mellemkrigstiden fik historikernes ønsker tillige tilslutning fra
                        sprogforskernes side. Man havde fået startet et internationalt samarbejde om
                        en ny udgave af <em>Du Canges</em> ordbog over middelalderlatinen –
                        Glossarium mediae et infimae latinitatis, som sidst havde erfaret mindre
                        revisioner i 1887. – Et udvalg under Videnskabernes Selskab overvejede
                        udnyttelse af det danske stof i en sådan ordbog og tilkendegav meget klart,
                        at det danske brevstof burde samles og udgives – ikke blot af hensyn til den
                        latinske sprogform, men også af hensyn til de ikke få gammeldanske ord, der
                        var optaget i de latinske tekster. Endvidere ville man vinde en kontrol på
                        hele det middelalderlige navnestof. Historikere og sprogforskere kunne med
                        lethed enes om at ønske diplomatariet fremmet. </p>
                    <p>I 1930 kom der en forespørgsel fra Carlsbergfondet til Det danske Sprog- og
                        Litteraturselskab, om det ville påtage sig at udgive et Diplomatarium
                        Danicum. Svaret var positivt under den udtrykke[8]lige forudsætning, at der
                        kunne etableres samarbejde mellem historikere og sprogforskere om
                        udarbejdelsen. </p>
                    <p>Selskabet henvendte sig derefter i 1931 til professorerne Erik Arup i
                        København og Lauritz Weibull i Lund med en forespørgsel, om de var villige
                        til at lede udgivelsen af et dansk diplomatarium. Det lykkedes at opnå deres
                        samtykke til opgaven, og efter at man havde fået knyttet professor Franz
                        Blatt som særlig kyndig for middelalderlatin og professor Peter Skautrup for
                        det danske sprogstof til udgivelsesarbejdet, kunne man samme år glæde sig
                        over at opnå den første nødvendige støtte fra Carlsbergfondet til arbejdets
                        iværksættelse. Lederne fik knyttet fire unge historikere og klassiske
                        filologer til arbejdet – cand.mag. Adam Afzelius, mag.art. C. A.
                        Christensen, cand.mag. Gustav Hermansen og cand.mag. Kåre Olsen. </p>
                    <h3>Den redaktionelle forberedelse </h3>
                    <p>Det viste sig snart praktisk at dele arbejdet i to rækker: <em>1. række</em>
                        til 1249 under ledelse af Lauritz Weibull og <em>2. række</em> 1250-1340
                        under ledelse af Erik Arup. Og så gik man i gang! Nu kom det arbejde, der
                        var nedlagt i Regesta og Repertorium, til stor nytte, idet det kunne
                        benyttes som grundstamme i det kronologiske kartotek over brevstoffet i de
                        to ovennævnte rækker. Det kronologiske kartotek var og er rygraden i hele
                        arbejdet lige fra forberedelserne til den endelige fastlæggelse af indholdet
                        i de enkelte bind. Det gjaldt om både at nå høj grad af fuldstændighed og
                        finde frem til det bedste håndskrift til opfyldelse af hovedformålet: at
                        give den helt fuldstændige og pålidelige tekst for hvert enkelt brev. Derfor
                        var det også nødvendigt at få sikkerhed for, hvor mange breve der var
                        bevaret i original i ind- og udland, således at man tillige byggede på det
                        primære kildegrundlag. I forbindelse med disse forarbejder foretog ledelsen
                        og nogle medarbejdere forskningsrejser i 1933-34 til arkiverne i Lübeck,
                        Schwerin, Rostock, Wismar, Stralsund, Greifswald, Stettin, Danzig, Elbing,
                        Königsberg, Berlin, Braunschweig, Wolfenbüttel, Hannover, Hamburg og Bremen
                        samt til arkiverne i Reval (Tallinn), [9] Dorpat (Tartu) og Riga for at
                        undersøge hidtil kendte originaler og affotografere dem på Leica-film og for
                        at fastslå, om de pågældende arkiver fuldt ud var udnyttet. Derudover blev
                        hele den redaktionelle arbejdsgang planlagt og afprøvet i disse første år;
                        så da Erik Arup i 1937 af flere grunde ønskede at trække sig ud af ledelsen,
                        kunne denne overtages af de fire nævnte redaktører i forening med Franz
                        Blatt med henblik på færdiggørelsen af 2. række. I bind I af denne række
                        (1250-65), som udkom i 1938, er der optaget en fyldig redegørelse for
                        "udgivelsesprincipper for 2. række", og den er stadig i det store og hele
                        normgivende for arbejdet med diplomatariet. </p>
                    <h3>Fuldførelsen af 1. og 2. række </h3>
                    <p>Selv i de vanskelige krigsår lykkedes det at holde arbejdet i gang – bindene
                        II-V og IX udkom 1939-46. – Lauritz Weibull arbejdede i hele denne periode
                        på 1. række, især på det stof, der nu udgør de tre første bind i rækken,
                        omfattende årene 789-1199. For at fremme arbejdet i 1. række efter
                        afslutningen af 2. verdenskrig lykkedes det at få en aftale i stand om, at
                        cand.mag., senere professor, dr.phil. Niels Skyum-Nielsen skulle indgå i
                        samarbejdet om at fuldende rækken, således at den rent faktisk deltes mellem
                        de to udgivere med år 1200 som skillelinie. 1957-58 kunne N. Skyum-Nielsen
                        derefter udgive bind 4-5 med årene 1200-23. Lauritz Weibull efterlod ved sin
                        død i december 1960 et næsten trykklart bind 2 for årene 1053-1169, siden
                        udsendt i 1963, samt manuskript på forskellige stadier til bind 1 og 3.
                        Disse sidste to bind er nu færdiggjort 1975 og 1976 af redaktørerne ved 3.
                        række, C. A. Christensen og Herluf Nielsen, mens N. Skyum-Nielsen er nået
                        langt med tiden 1224-49, den sidste lakune i rækken. Iøvrigt kan det
                        fremhæves, at brevstoffet i bind 1 (789-1053) i modsætning til alle de andre
                        bind på grund af det omfangsrige og næsten rent udenlandske materiale er
                        gengivet i korte referater, de såkaldte regester. Bindet giver et
                        indtryksfuldt billede af, i hvor høj grad vikingernes hærgen i Vesteuropa
                        har influeret europæisk storpolitik og sat sig spor i traktater,
                        forordninger, offentlige dokumenter og enkelte private breve. </p>
                    <p>[10] </p>
                    <h3>3. række sættes i gang </h3>
                    <p>Sidst i 40'rne var afslutningen af arbejdet på 2. række meget nær
                        forestående, og det blev da besluttet at gennemføre forarbejder til en 3. og
                        4. række af diplomatariet, hvoraf den kommende <em>3. række</em> skulle
                        omfatte årene 1340-1412, medens <em>4. række</em> skulle nå til 1450, d.v.s.
                        samme slutår som 1. række af Repertoriet.<sup>
                            <a href="#note-a">[a]</a>
                        </sup> Der blev opnået bevilling til disse forberedelser, og på
                        grundlag heraf oparbejdedes et fuldstændigt arbejdskartotek – kronologisk
                        som tidligere – for 3. række, således at det var muligt at beregne, hvor
                        stort omfang arbejdet med brevstoffet til og med 1412 ville få. På grundlag
                        heraf opnåedes der bevilling i Carlsbergfondet til at sætte udarbejdelsen i
                        gang under ledelse af mag.art. C.A. Christensen med nu afdøde professor
                        Peter Jørgensen, professor H. Bach og senere også professor Ernst Dittmer
                        som særligt sagkyndige for de nedertyske teksters vedkommende. Endvidere
                        ansattes cand.mag. Herluf Nielsen ved redaktionen af denne række. </p>
                    <p>Som <em>tilsynsførende</em> har Franz Blatt fungeret i hele perioden. Ved
                        siden heraf påtog den afdøde retshistoriker professor Poul Johannes
                        Jørgensen sig den anden plads i tilsynet og lod diplomatariet nyde godt af
                        sin omfattende viden. Efter hans død i 1947 fortsatte professor Stig Iuul
                        denne side af tilsynet indtil sin død i 1969. For nordisksprogede tekster og
                        navneregistrene i hvert bind har tilsynet påhvilet Kristian Hald (1. og 3.
                        række) og Peter Skautrup (2. række). </p>
                    <h3>Corpus diplomatum </h3>
                    <p>Som nævnt ovenfor blev alle originaler indtil 1340 affotograferet først og
                        fremmest til brug ved det daglige arbejde med fastsættelse af teksterne.
                        Inden man begyndte opsætningen af det første bind tekster, havde man nøje
                        overvejet, om man også typografisk skulle forsøge at afspejle originalernes
                        skriftbillede. Man havde overvejet, om man skulle gengive forkortelser i
                        kursiv, om brugen af <em>r</em> med skulderstreg og rundt r
                            (<em>r-rotunda</em>) skulle markeres o.s.v. Med andre ord: Kunne
                        aftrykket af et diploms tekst foruden at være pålideligt [11] også afsløre
                        dets skriftmæssige egenart? Oluf Nielsen havde forsøgt sig i udgaven af Ribe
                        Oldemoder (ovf. s. 6). I England havde man i 19. århundrede i visse
                        publikationer fra The Record Commission og senere også i Pipe Roll Society
                        forsøgt sig med en særlig "Record Type", som gengav alle forkortelser i den
                        latinske tekst uden opløsninger. Ved diplomatariet nåede man til en anden
                        løsning. Man enedes om <em>at adskille den pålidelige tekstudgave fra den
                            skriftmæssige eller palæografiske</em>, da en typografisk løsning
                        alligevel ikke kunne imødekomme alle krav ved skriftundersøgelser. Det
                        lykkedes at vinde forståelse for, at en fotografisk gengivelse med særlig
                        vægt på læselighed – mindre på det æstetiske – ville kunne imødekomme næsten
                        alle palæografiske krav. I 1938 samtidig med bind I af 2. række udsendtes
                        derfor <em>Corpus diplomatum regni Danici</em> ved Franz Blatt og C. A.
                        Christensen, bestående af bind I: Indices og II-VII: lystrykgengivelser af
                        996 daterede og 83 udaterede breve fra tiden til og med 1340 samt som
                        eksempler 37 breve, udstedt i Danmark af ikke-danske udstedere, hvortil et
                        tillæg med de såkaldte "Michaelisforfalskninger" (d.v.s. forfalskninger for
                        St. Michaelisklostret i Reval) – ialt 1173 breve, hvoraf 390 ligger i
                        Rigsarkivet og 250 i den Arnamagnæanske samling. </p>
                    <h3>Grundlaget for Danmarks Riges Breve </h3>
                    <p>Endnu en opgave voksede ud af det forberedende arbejde med Diplomatarium
                        Danicum. Næsten alle brevene er jo affattet på latin, de tidligste
                        udelukkende på dette sprog. For at få draget så mange som muligt ind i
                        benyttelsen af dette brevstof, ville det være meget ønskværdigt, om en
                        oversættelse til dansk af hele brevstoffet under eet kunne tilvejebringes,
                        og midler til trykning fremskaffes. Især ville lokalhistorikerne få større
                        mulighed for at inddrage diplomstoffet i deres undersøgelser og
                        fremstillinger. Men en parallel oversættelsesudgave ville også rumme fordele
                        for tekstudgaven i Diplomatariet, idet man i virkeligheden vandt en ekstra
                        kontrol på teksten. Lederen af oversættelsesarbejdet Franz Blatt gjorde den
                        klassiske filolog Wilamowitz' ord til sine, når han i sin pjece "Under [12]
                        vor hånd og segl" fra 1943 citerede, "at kun ved Oversættelse til
                        Modersmaalet tvinger man sig selv og andre til at forstaa hver Tøddel af en
                        Tekst paa fremmed Sprog". Også dette oversættelsesarbejde har gamle aner
                        ligesom udgivelsen af teksterne. Huitfeldt oversætter mange breve i sin
                        Danmarks Riges Krønike, og rundt om i nyere historiske fremstillinger findes
                        ligeledes breve i oversættelse. I en række tilfælde er de latinske forlæg
                        til ældre oversættelser senere gået tabt – det gælder især Huitfeldts. </p>
                    <p>Oversættelserne fremkommer i rækken <em>Danmarks Riges Breve</em> parallelt
                        med bindene i diplomatariet.<sup>
                            <a href="#note-b">[b]</a>
                        </sup> Forud for
                        starten i 1938 havde man held til at vinde en række lokalhistoriske
                        foreninger (amtssamfundene) landet over for deltagelse i de såkaldte
                        Amtsudgaver af Danmarks Riges Breve, som skulle indgå på en bestemt måde i
                        foreningernes årsleveringer. Ved en ekstra ombrydning af Danmarks Riges
                        Breve kunne det på grundlag af 2. rækkes bind lade sig gøre at udsende en
                        række hæfter med breve af lokalinteresse, fordelt på fire jyske bind, eet
                        bind for Fyn-Lolland-Falster, tre bind for Sjælland og et hæfte for
                        Bornholm. Denne brede tilslutning landet over var samtidig en løftestang for
                        Danmarks Riges Breve og hovedudgavens fremtid. Om principperne for
                        oversættelsen findes der en fyldig redegørelse i bind I af 2. række.
                        Medarbejderne var og er de samme som ved diplomatariet. </p>
                    <h3>Brevtyper </h3>
                    <p>I den mangfoldighed af breve, der på denne måde bliver gjort tilgængelige for
                        det bredere publikum, er der bestemte diplomtyper, der markerer sig
                        tydeligere end andre. Det hænger dels sammen med den udstedende, dels med,
                        hvad brevene drejer sig om. Talrige breve er udstedt af kongen eller
                        bisperne. Ser man på de breve, der er indgået udefra til danske myndigheder
                        eller personer, vil buller fra det pavelige kancelli nok være langt de
                        talrigeste og i de ældste perioder næsten de eneste, der er bevaret. Man må
                        dog i denne forbindelse ikke overse, at tilfældigheder spiller ind, når
                        denne eller hin brevgruppe er bevaret til vore dage, og at kun breve på jord
                        og [13] fast ejendom har haft interesse. Derfor er registrators bemærkning
                        om den 7. læddike i Folen<sup>
                            <a href="#note5">[5]</a>
                        </sup> på Kalundborg
                        slot (1551) meget talende: "Then er fuld aff gamble quitantzer og skellige
                        quitte brefue, som icke megit nøttigt erre och lyder største parten paa
                        koning Waldemar oc nogen paa droning Margrete". Eller i Roskilde bispestols
                        breve (omkr. 1570): "Mange andre brefue, som ere thilsammen bunden ock icke
                        haffue synderlig paa sig". </p>
                    <p>Hovedparten af de bevarede breve er såkaldte åbne breve, letkendelige på
                        indledningen, hvori udstederen henvender sig til "alle, der ser dette brev
                        eller hører det læse". Svarende hertil hedder det lidt senere i
                        kundgørelsesformlen: "alle skal vide" – tit med udvidelsen "nulevende og
                        fremtidige". Men inden dette foretrak man hyppigt i 11-1200’tallet at
                        begynde teksten med en almen motivering – det led, der i fagsproget kaldes
                            <em>arenga</em>. I de danske breve henviser man mest til kongens pligt
                        over for undersåtterne eller til den svage menneskelige hukommelse, der
                        behøver brevet som støtte. Emnet kan gøres kort af som i junker Otto af
                        Danmarks brev af 1333 6. oktober: "Det er som at putte ting i en sæk uden
                        bund, hvis man uden skriftlig optegnelse betroede menneskers handlinger til
                        hukommelsen alene"! </p>
                    <p>Med kundgørelsesformlen "alle skal vide" når man frem til sagens kærne i
                        brevet – det led, der indeholder den udstedendes dispositioner i den
                        pågældende sag – og derefter rundes brevets tekst af med en bekræftelse på
                        brevet med henvisning til segl, undertiden kombineret med trusler mod
                        overtrædere. Brevets slutning udgøres af udstedelsessted, datering og
                        vidner. </p>
                    <h3>Hvad indeholder brevene? </h3>
                    <p>De kongelige åbne breve indeholder ofte <em>privilegier</em>, begunstigelser,
                        for bestemte institutioner eller grupper. Erik Lams brev af 1140 til
                        Skovkloster – nu Herlufsholm – overdrager kongelige rettigheder i Næstved
                        til klostret, herunder midsommergælden, hvis danske [14] navn "mithsumeres
                        chield" gengives i den latinske tekst. Andre privilegiebreve har verdslige
                        modtagere, f.eks. Ribe, der allerede under Valdemar Sejr får ret til at
                        handle overalt i riget uden at svare torveafgifter og told, eller de
                        nordtyske stæder – hansestæderne – som får begunstigelser på
                        Skånemarkederne. </p>
                    <p>En anden vigtig gruppe er adkomstbrevene, d.v.s. skøder eller pantebreve på
                        jordegods. I de ældste af dem opregnes undertiden skelmærker for
                        besiddelserne, således i en gruppe skøde- og mageskiftebreve fra Esrom
                        kloster, udstedt af Valdemar 1. og Absalon. I skelmærkerne for det nu
                        forsvundne Tømmerup i Nordsjælland, som mageskiftes af Absalon, bryder det
                        danske gennem latinen: "af Kistehøj i lansunning (= sydøst)", lidt senere
                        "op fra Damsmose" til en "lyngmose, op omkring Traneholm". Ryd kloster
                        erhvervede en jord på Dørpum mark, mens biskop Valdemar sad i Slesvig, og
                        den strakte sig "fra enemærket Porskile indtil den sten, som er anbragt for
                        enden af Fedder Guthangs ager". Selve skødningsproceduren er indirekte
                        skildret i en bulle fra 1198 af Innocens 3., der pålægger ærkebiskop Absalon
                        at drage omsorg for, at gaver på jordegods til kirken respekteres i samme
                        grad som testamentariske gaver, når i vidners nærværelse lidt af jorden,
                        indhyllet i en flig af kappen eller i et lille klæde, anbringes på alteret.
                        Denne handling, "som på folkesproget kaldes skødning (scotatio)", trådte i
                        stedet for testamentet, som endnu ikke havde vundet indpas i Danmark.
                        Interessant er det derefter at se, at ærkebiskop Absalon selv på sit
                        dødsleje udfærdigede et testamente, det første på dansk grund. </p>
                    <p>
                        <em>Testamenterne</em> er nok den gruppe, der bedst kan kaste strejflys over
                        datidens dagligliv, også selv om mange af udstederne hører til i de højere
                        samfundslag. Langt de fleste af dem indledes med en gudspåkaldelse, en almen
                        motivering af typen "intet er vissere end døden og intet mere uvist end
                        dødens time" samt en udtrykkelig forsikring om, at udstederen er karsk på
                        sjæl og legeme – eller i det mindste "omend syg på legemet, så dog karsk af
                        sind"; der måtte dengang som nu ikke være den mindste tvivl om udstederens
                        tilregnelighed. Derefter følger de egentlige dispositioner, ofte indledt med
                        et beløb eller jordegods til den kirke, hvor gravsættelsen skal finde sted,
                        efterfulgt [15] af gaver til andre kirker, klostre eller gejstlige personer,
                        bestående af jordegods, kostbarheder, klæder, husgeråd og bøger, d.v.s.
                        håndskrifter. Allerede Absalon lader testamentarisk Sakse drage omsorg for
                        at tilbagelevere to lånte bøger til Sorø kloster. Det drejer sig sikkert om
                        to håndskrifter af de klassiske forfattere Justinus og Valerius Maximus.
                        Justinushåndskriftet eksisterer den dag i dag på Det kgl. Bibliotek og bærer
                        på sit sidste blad en påskrift om tilhørsforholdet. Langt senere
                        testamenterer Sæmund Jensen, kannik i Roskilde, en <em>Gesta Danorum</em> i
                        to bind til Roskilde domkapitel; dette håndskrift er ligesom alle andre
                        fuldstændige håndskrifter af Sakses berømte arbejde gået tabt. </p>
                    <h3>En bogsamling fra Lund </h3>
                    <p>En af de største bogsamlinger, der træffes bestemmelse om, tilhørte kanniken
                        Bennike Henriksen af Åhus, kantor i Lund. I sit testamente 1358 9. marts
                        traf han bestemmelse om 67 værker, hvoraf flere i samlingsbind. Mere end
                        halvdelen drejede sig om kanonisk ret og romerretten, herunder også "seks
                        bøger på papir indeholdende anmærkninger til den kanoniske ret, alle udkast,
                        oversigter og notater, som jeg i sin tid har samlet i Paris og andetsteds".
                        Sin vikar, præsten Jens Nielsen, skænker han Guidos prædikener "og en bog af
                        papir med prædikener, som er optegnet af mig i Paris". Men også det hjemlige
                        har sin plads. Dekanen i Lund får en guldring, en bog "med opbyggelige ord
                        af den hellige Bernhard og en bog med afskrifter af Lundekirkens
                        privilegier" samt et horn. Sognepræsten ved St. Clemens i Lund får Skånske
                        Lov med kirkeloven på dansk. Derimod kommer man ikke nærmere til den
                        klassiske oldtid end digtet "Om en gammel kælling", tillagt Ovid, men
                        forfattet i middelalderen. Bennike betænker også andre end sine kaldsfæller.
                        Forskellige personers gældsposter afvikles. Niels Odder får f.eks. 14 øre
                        penge. Niels Torn får en hoppe, noget korn og to mark penge. Andre får
                        sølvskeer og -knive. Provsten i Lund fik et skakspil! Praktisk taget alle de
                        håndskrifter, der er omtalt i testamenterne, er nu identificeret i noterne
                        til oversættelserne i Danmarks Riges Breve. </p>
                    <p>[16] </p>
                    <h3>Dateringsproblemer </h3>
                    <p>Ved den kronologiske opstilling af hele materialet i diplomatariets bind
                        hører det til det faste arbejde, at alle <em>datumsangivelser</em> tages op
                        til nøje overvejelse, og at alle breve og aktstykker uden datering forsynes
                        med så snæver en dateringsramme som muligt enten på grundlag af oplysninger
                        i brevets tekst, som kan tidsfæstes ad anden vej, eller på grundlag af
                        formelle kriterier, f.eks. skriften og/eller formelsystemet. Som eksempler
                        på det sidste kan nævnes den opdeling, der er foretaget af Valdemar 2. Sejrs
                        og ærkebiskop Absalonsbreve. Det kan vises, at kong Valdemar Sejr til og med
                        1214 benytter en titel, der er udvidet med leddene "hertug af Jylland, herre
                        over Nordalbingien"; derfor må alle udaterede Valdemar Sejr-breve med den
                        lange titel henføres til dette tidsrum, hvis der ikke er andre oplysninger i
                        brevene, der yderligere kan indsnævre dateringen [1202-14]. Fra Absalons tid
                        som ærkebiskop er der bevaret 14 breve, hvoraf kun 2 er forsynet med
                        datering, resten måtte dateres 1178-1201, hvis ikke der var hjælp at finde i
                        teksten. Imidlertid kan de opdeles efter, hvilke tillæg ærkebispen har føjet
                        til sin titel, om han er primas over Sverige og det apostoliske sædes legat;
                        primatet fik han med pavebullen 1178 2. november, legat var han i hvert fald
                        fra 1180 12. maj. Primatprivilegiet er først blevet kendt i 1950'erne ved
                        fund af nogle afskrifter i dominikanerordenens hovedsæde i klostret Sta.
                        Sabina i Rom. </p>
                    <p>Et andet eksempel på omdatering er den såkaldte "Rostockberetning" d.v.s.,
                        nogle for den tid enestående indholdsrige optegnelser af stadsskriveren i
                        Rostock om de forhandlinger, rådsudsendinge fra Wismar, Stralsund,
                        Greifswald og Lübeck førte med kong Valdemar 4. Atterdag om privilegier, om
                        mønt og om kong Valdemars forhold til kong Magnus af Sverige, alt optegnet
                        dag for dag men uden årsangivelse; i alle hidtidige udgaver er de dateret
                        til 1360 og sat i forbindelse med andre udaterede breve til belysning af
                        kong Valdemars tilbageerobring af Skåne. En omdatering var allerede
                        forberedt af H. Berg i Scandia 1930, og den kunne yderligere uddybes bl.a.
                        ved understregning af det forhold, at kongen af egen fri vilje [17] vælger
                        Stig Andersen (Hvide, den yngre) blandt sine voldgiftsmænd i hans strid med
                        kong Magnus, noget, der var naturligt i 1355, men umuligt i 1360 efter
                        drabene i Middelfart nytår 1359 på Niels Bugge og Uffe Stigsen, Stig
                        Andersens søn. Både Stig og Niels Bugges søn Knud tillagde kongen andel i
                        drabene, men denne rensede sig ved ed sammen med sin søn og flere riddere. </p>
                    <p>Også fejlagtige årstal forekommer i afskrifter. En ellers ukendt Torben
                        Isaksen overdrager Æbelholt kloster alt sit gods i Halland til gengæld for,
                        at den hellige abbed Vilhelm havde helbredt ham. Brevet er omkr. 1450
                        indført i Æbelholtbogen med året 1209 og trykt med dette år i Scriptores.
                        Men allerede Johannes Steenstrup gjorde opmærksom på det uholdbare årstal,
                        når man sammenlignede med vidnerne: Jakob Olufsen, ridder, af Helsingborg,
                        Ludolf, høvedsmand på Nyborg (= Lydeke Skinkel), Yvald, borgmester i
                        Roskilde. Lydeke Skinkel kendes som høvedsmand på Nyborg i årene 1362-1364. </p>
                    <h3>Abbed Vilhelms breve </h3>
                    <p>Abbed Vilhelm blev kaldt hertil fra Frankrig af Absalon til Eskilsø kloster.
                        Dette flyttede han omkr. 1175 til Tjæreby Sogn og kaldte det Paraclitus
                        (d.v.s. Helligånden) eller Æbelholt kloster. Gennem Æbelholtbogens
                        afskrifter kan man ret nøje følge hans arbejde med udkast til klostrets
                        privilegier i tiden 1170-1200. Derudover kender man hans "pen" fra den
                        samling, som kaldes abbed Vilhelms breve, og som først er blevet samlet
                        efter hans død i 1203. Den består af 3 "bøger", men samlingen er i dag
                        ukomplet, fordi det eneste håndskrift allerede ved år 1600 var stærkt
                        medtaget. Det brændte siden med universitetsbiblioteket i 1728. Samlingen
                        består dels af en gruppe fingerede breve af kanonisk juridisk art, dels af
                        udkast til breve til kendte og ukendte personer i datiden, herunder mere end
                        20 breve om Knud 6.s søster, dronning Ingeborg af Frankrigs skæbne. Hele
                        denne samling af brevudkast vil blive trykt som tillæg til bind 3 i 1. række
                        (1977). </p>
                    <p>[18] </p>
                    <h3>Samarbejdet med arkiver og biblioteker </h3>
                    <p>Ovenfor nævntes ved omtalen af <em>Corpus diplomatum</em>, at kun godt
                        halvdelen af brevstoffet i original for 2. rækkes vedkommende befinder sig i
                        Rigsarkivet og den Arnamagnæanske samling, medens resten overvejende
                        fordeler sig på udenlandske arkiver og samlinger. Diplomatariet og dets
                        medarbejdere har kunnet glæde sig over et meget frugtbart samarbejde med
                        disse arkiver i ind- og udland. Det samme gælder forholdet til Det kongelige
                        Bibliotek og tilsvarende institutioner i udlandet. Overalt har man vist den
                        største imødekommenhed overfor diplomatariearbejdet. Med 3. række er der
                        også indledt et nærmere samarbejde med den svenske diplomatariekommitén til
                        gensidig hjælp og gavn. Ydermere har man ved påbegyndelsen af Diplomatarium
                        Suecanum bd. X (1371 flg.) bestemt, at udgivelserne for årene 1371-1400 skal
                        begrænses til middelalderens Sverige. Brevstoffet fra Skåne, Halland og
                        Blekinge vil som konsekvens heraf alene blive publiceret i Diplomatarium
                        Danicum og Danmarks Riges Breve. </p>
                    <h3>Trykkeri og typografi </h3>
                    <p>Udførelsen af det omfattende værk blev betroet Fr. Bagges kgl.
                        Hofbogtrykkeri, der var og er blandt vore allerbedste, ikke mindst til
                        vanskelige videnskabelige satsopgaver. Efter mange forhandlinger mellem
                        administrator dr. Lis Jacobsen og Bagge udformedes de komplicerede sider
                        både smukt og funktionelt – to sider af samme sag – og man valgte den
                        nyklassicistiske skrift <em>Didot</em> (Monotype serie 71); den går tilbage
                        til den franske skriftskærerfamilie, som Napoleon i høj grad favoriserede på
                        grund af den lidt stive pragt og kvalitet, deres typografi så udmærket
                        udtrykker. Det fortjener at nævnes, at to nutidige grafikere, Bent Rohde og
                        Birgit Sylvander, inddrog diplomatariet med en analyse af disse forhold, da
                        de skulle bidrage til tidsskriftet <em>Bogvennen</em>'s serie af korte
                        artikler med titlen Monumenta Typographica (1968-70 nr. 6). </p>
                    <p>I 1931 havde Carlsbergfondet bevilget midler til at begynde forberedelserne
                        til udgivelsen af diplomatariet. Det danske Sprog- og Litteraturselskab vil
                        gerne ved hundredeårsjubilæet for Carlsbergfondets indstiftelse udtrykke sin
                        dybeste taknemmelighed, fordi fondet år efter år siden da i forståelse for
                        savnet af en samlet brevudgave har ydet store beløb som bevillinger til
                        færdiggørelse af teksterne og til trykning af de efterhånden mange bind i
                        diplomatariet; i de første år skete det i forening med ydelser fra
                        Undervisningsministeriet til honorarudgifter, men fra 1951 er alle udgifter
                        dækket af fondet alene. Det skyldtes også fondets aldrig svigtende
                        imødekommenhed, at det blev muligt at udsende Corpus diplomatum i 1938. Til
                        Danmarks Riges Breve fik man med støtte fra Undervisningsministeriet og
                        siden Ministeriet for Kulturelle Anliggender faste finanslovsbevillinger til
                        trykning, og Den Raben-Levetzau'ske Fond har ligeledes aktivt støttet
                        trykningen af oversættelserne. </p>
                    <p>*</p>
                    <p>
                        <a id="note1"/>[1]: <em>Henry Petersen</em>, Danske gejstlige Sigiller fra
                        Middelalderen, 1886 ("DGS."); <em>samme</em>, Danske adelige Sigiller fra
                        XIII og XIV Aarhundrede, 1897 ("DAS."); <em>A. Thiset</em>, Danske adelige
                        Sigiller fra XV, XVI og XVII Aarhundrede, 1905; <em>samme</em>, Danske
                        kongelige Sigiller, 1917 ("DKS."); <em>P. B. Grandjean</em>, Danske
                        Købstæders Segl. 1937, Danske Herreders Segl, 1946; Slesvigske Købstæders og
                        Herreders Segl, 1953.</p>
                    <p>
                        <a id="note2"/>[2]: Dueholms Diplomatarium, 1872, Codex Esromensis, Esrom
                        klosters brevbog, 1880-81, Kjøbenhavns Diplomatarium, I ff. 1872 ff., Gamle
                        jydske Tingsvidner, 1882, Harsyssels Diplominatarium, 1893.</p>
                    <p>
                        <a id="note3"/>[3]: Urkundenbuch der Stadt Lübeck. I ff. 1843 ff.
                        Urkundenbuch des Bistums Lübeck. I. 1856. Bremisches Urkundenbuch. I-IV.
                        1873-86. Meklenburgisches Urkundenbuch. I-XXV. 1863 ff. Codex diplomaticus
                        Brandenburgensis. I-III (ialt 33 bind) 1838-61. Codex Pomeraniae
                        diplomaticus. I 1843. Pommersches Urkundenbuch. I ff. 1868 ff.</p>
                    <p>
                        <a id="note4"/>[4]: Die Recesse und andere Akten der Hansetage von 1256-1430.
                        I-VIII. 1870-97 – Hansisches Urkundenbuch. I ff. 1876 ff.</p>
                    <p>
                        <a id="note5"/>[5]: Navn på Kalundborg slots nordøstre tårn, der fungerede
                        som rigets arkiv.</p>
                    <p>*</p>
                    <p>
                        <a id="note-a"/>[a]: Fordelingen i rækker er forandret siden 1976: 3. rækkes
                        sidste bind udkom i 1982 og sluttede med året 1375, Valdemar Atterdags
                        dødsår; herefter begyndte 4. række, der afgrænses af Margrethe 1.s
                        regeringsår: 1376-1412. Perioden til og med 1400 udkom som trykte bøger,
                        mens de sidste 12 års diplomer blev udgivet online. Diplomer fra perioden
                        fra og med 1413 er udgivet online som 5. række, men onlineudgavens
                        beskaffenhed gør, at der ikke længere er noget ydre skel mellem 4. og 5.
                        rækkes onlineudgave.</p>
                    <p>
                        <a id="note-b"/>[b]: Onlineudgaven af Diplomatarium Danicum udvisker skellet
                        mellem Diplomatarium Danicum og Danmarks Riges Breve, idet tekst og
                        oversættelse nu præsenteres side om side. Siden 2017 har Diplomatarium
                        Danicums redaktion udelukkende udarbejdet tekster, dog med den forandring,
                        at regesterne nu er mere udførlige end det tidligere var tilfældet. </p>
                </div>
            </div>
        </div>
    </div>
</div>