<?xml version="1.0" encoding="UTF-8"?>
<div class="page-standard" style="display: block">
    <div class="container standardpage">
        <div class="row">
            <div class="col-md-12">
                <h1>Abel, af Guds Naade de Danskes og Venders Konge</h1>
                <div class="standardpage-content">
                    <p class="manchet"> Nedenstående artikel gengiver en kronik af Lis Jacobsen,
                        bragt i Berlingskes Aftenavis 3. december 1938:</p>
                    <p>En af de mest dramatiske Begivenheder i Danmarks ældre Historie fandt Sted
                        Sankt Laurentius' Nat, den 9. til 10. August 1250, da Landets Konge, Erik
                        Plovpenning, som have været Gæst i Slesvig hos sin Broder, Hertug Abel, af
                        dennes betroede Mand, Tyge Rost, førtes ud på Slien Fjord og blev myrdet af
                        Hr. Lave Gudmundssøn. Alle Helgens Dag, den <br/>1. November, samme Aar blev
                        Abel kronet som Danmarks Konge efter med 24 Mededsmænd at have svoret sig
                        fri for Medskyld i Eriks død.</p>
                    <p>Om den Broderstrid, der gik forud for Mordet paa Kong Erik, har Kr. Erslev,
                        den danske Historiker, som har betydet mest for nyere kildekritisk
                        Forskning, i 1890 skrevet en omfattende Afhandling: "Erik Plovpennings Strid
                        med Abel. Studier over ægte og uægte Kilder til Danmarks Historie".</p>
                    <p>I Kapitel 1 skildrer Erslev "Broderstriden efter de ægte Kilder", hvilke "kun
                        er samtidige Krøniker og Aarbøger"; disse gennemgaas, hvorefter Erslev
                        slutter; "Jeg har hermed udtømt, hvad der i de samtidige Kilder findes om
                        Eriks Strid med Broderen".</p>
                    <p>Med Udgangspunkt i denne Afhandling skal vi i det følgende se paa dansk
                        Politiks Stilling i Aaret 1250. Hvad der i dette Aar ifølge Erslevs
                        Undersøgelser er sket, er, at Hertug Abel blev nødt til "fuldstændig at
                        underkaste sig sin Broder". Erslev paaberaaber sig her en (senere)
                        Tilføjelse i den sjællandske Aarbog: "Tvunget gav Hertugen sit Liv og Gods i
                        Kongens Hænder", I Tilslutning hertil skriver Erslev i "Danmarks Riges
                        Historie" (1898): "Aaret efter (dvs. 1250) brød Striden med Abel atter ud.
                        Kong Erik gik frem med stor Kraft.... Abel var nødt til fuldstændig
                        Underkastelse.... Kongen stod i dette Øjeblik paa sin Magts Højde".</p>
                    <p>Senere Fremstillinger af Danmarks Historie har i det væsentlige bygget paa
                        (eller sluttet sig til) Erslev. Arup skriver (1925): "Næste Aar, 1250,
                        besejrede Erik 4. ogsaa sin Broder, Hertug Abel, og var saaledes overalt
                        Sejrherre", og Jørgen Olrik skriver (1927) i "Det danske Folks Historie"
                        ligesom i "Sønderjyllands Historie" 1936: "Næste Aar fik Kongen fulstændig
                        Overhaand."</p>
                    <p>Hvad Diplomerne fortæller om Kong Eriks Magtstilling i 1250, er noget
                        andet.<br/>
                    </p>
                    <p>Det nu udkomne Bind af "Danmarks Riges Breve" aabnes med et Brev, "givet i
                        Ribe i det Herrens Aar 1250, den 20. Februar". Dette Brev, der findes i
                        Original i Ribe Byarkiv, begynder som følger: "Abel, af Guds Naade de
                        Danskes og Venders Konge, Hertug i Jylland, til alle, der ser dette Brev,
                        Hilsen med Gud".</p>
                    <p>Altsaa kalder Abel sig Konge et halvt Aar inden Kong Eriks Død; han ikke blot
                        kalder sig Konge, idet han ved Brevet giver Ribe By Privilegium. Efter den
                        kongelige Hilsen og en i Datidens Breve almindelig Bevidnelse af de skrevne
                        Ords Værdi, følger denne kongelige Kundgørelse: "Derfor gør vi vitterligt
                        saavel for nulevende som for tilkommende, at vi til nærværende Brevførere
                        (dem, til hvem Brevet overdrages), vore elskede Borgere i Ribe som Tak for
                        deres Ydelser og Fortjenester gennem lang Tid har givet den særlige Frihed,
                        at vi, hvorsomhelst de indenfor vort Riges og Hertugdømmes <br/>Grænser
                        maatte komme for at handle med deres Varer, erklærer dem for fri og i enhver
                        Henseende undtagne at være for Betaling af Told, Torvegæld, Forband (en
                        Vareafgift) og for Vragret".</p>
                    <p>I den følgende Maaned optræder Kong Abel i Sønderjylland, som vi erfarer af
                        et i Sankt Johannes' Klosterarkiv i Slesvig bevaret Originalbrev: "Givet i
                        Slesvig i det Herrens Aar 1250, den 7. Marts". Ogsaa dette Brev indledes med
                        Abels Kongehilsen: "Abel, af Guds Naade de Danskes og Venders Konge etc."
                        Derpaa følger et kongeligt Privilegium til St. Johannes Kloster: "Derfor vil
                        vi, at det skal være vitterligt for Eder alle, at vi har tilstaaet St.
                        Johannes Nonnekloster i Slesvig alle dets Bryder og Landboer fri og undtagne
                        at være for Ledingsbyrde, Ombudsmandens Krav og alle andre Byrder og
                        Udgifter, som er vor kongelige Ret" etc. <br/>
                    </p>
                    <p>Endnu et originalt Kongebrev, udstedt af Abel 1250, før Eriks Død, er
                        bevaret; det er givet i Roskilde i det Herrens Aar 1250, den 17. Maj" og
                        indledes som de to andre: "Abel, af Guds Naade de Danskes og Venders Konge"
                        etc. Hvorefter Kongen "gør vitterligt for Eder alle, at vi har erklæret
                        Indbyggerne i Byen Væ for fri og undtagne at være for Ledingsafgift af
                        Medynk med deres Fattigdom. Ydermere har vi fritaget Indbyggerne (i Vä) for
                        Betaling af Told i hele vort Rige". Brevet opbevares i Landsarkivet i
                        Lund.</p>
                    <p>Disse tre Breve gør det til en historisk Kendsgerning, at Abel i Vinter- og
                        Foraarsmaanederne 1250 havde tiltaget sig Kongemagten i Danmark. Under de
                        tidligere Stridigheder mellem Brødrene har Abel aldrig dristet sig hertil;
                        nævnes kan f. Eks. et Brev, udstedt 28. April 1249, ved hvilket "Abel, af
                        Guds Naade Hertug i Jylland", giver Esrom Kloster Privilegium.</p>
                    <p>At det i de ovennævnte Breve ikke drejer sig om en blot Formalitet, men om en
                        reel Magttilegnelse, bestyrkes ogsaa af, at Abel (hvad der gøres opmærksom
                        paa i Diplomatariet i Indledningen til Abel-Brevet af 20. Februar) i senere
                        Pavebreve gentagne Gange betegnes som den, der havde usurperet Kongemagten.
                        - Det er heller ikke uden Interesse, at i Tiden fra Januar til Juni 1250
                        findes ikke et eneste Kongebrev, udstedt af Erik. Først den 27. Juni træffer
                        vi et Brev, givet af "Erik, af Guds Naade de Danskes og Venders Konge" - tre
                        Uger efter Drabet paa Broderen. <br/>
                    </p>
                    <p>Det Tidsrum, i hvilket Erik Plovpenning har udøvet fuld Kongemyndighed i
                        Danmark 1250, har da, efter Sporene at dømme, været kort. Hvor han har været
                        i Aarets første Del, véd vi ikke. Rimeligvis har han optraadt i andre Egne
                        af Landet end Abel, men desuden har han vistnok foretaget et Hærtog til
                        Frisland, om hvis Udfald Lundeaarbogen beretter: "Dette Aar (1250) blev Kong
                        Erik dreven ud af Frisland, hvor et stort Antal af hans Riddere mistede
                        Livet".</p>
                    <p>Saa langt fra synes Kong Erik da i 1250 at have staaet "paa sin Magts Højde",
                        at dette Aar for Kongen snarere maa betegnes som et fortsat Fald. Ingen
                        Sinde har Abel tidligere haft en lignende Usurpator-Stilling.</p>
                    <p>Man vil spørge: Men har da de tre bevarede kongelige Abel-Breve, der giver
                        saa vigtige Oplysninger om Broderstridens Forløb, været alle danske
                        Historikere ukendt? Ingenlunde. Det er ikke Stedet her udførligt at
                        gennemgaa disse Diplomers Historie; kun nogle Enkeltheder skal
                        fremdrages.</p>
                    <p>Ribebrevet af 20. Februar 1250 har været kendt af det 18. Aarhundredes
                        berømte Historieskriver P.F. Suhm, der 1809 optog det i sin "Historie af
                        Danmark", men - under Aaret 1251, idet Suhm bemærker, at vel staar der i de
                        ham bekendte Gengivelser af Brevet 1250, "men da var Abel ikke Konge".</p>
                    <p>Slesvigbrevet af 7. Marts 1250 er ligeledes optaget i Suhms Danmarkshistorie,
                        men ogsaa Aaret 1251 med en lignende Tilføjelse om, at der jo vel staar 1250
                        under det aftrykte Diplom, "men da Abel kalder sig deri de Danskes Konge,
                        saa indser vel enhver, at Diplomet maa være af 1251 eller 1252".</p>
                    <p>Hvad endeligt Roskildebrevet af 17. Maj 1250 angaar, er det allerede benyttet
                        af Arild Huitfeldt i det Aar 1600 udkomne Bind af hans Danmarkskrønnike; han
                        bemærker her, at han "sellf haffuer seet oc læst" Brevet; men heller ikke
                        hos ham bringer Dateringen Traditionen til at vakle, idet han - i øvrigt
                        uden Kommentar - flytter Brevet fra Maj til December, saaledes at læse: "Om
                        Julen Aar 1250 holtis der en Herredag udi Roskild"; her confirmerede Kong
                        Abel en Del Privilegier "serdelis Væ Kiøbstæds udi Skaane". Næste Gang vi
                        træffer Brevet, er i en Afskrift 1754 (tilstillet Jacob Langebek);
                        Afskriveren har sørget for historisk Kontinuitet ved at forandre 17. Maj til
                        17. Oktober. Under denne Dato gaar Brevet over i den historiske Litteratur -
                        først hos Suhm (1809), dernæst i det store svenske Diplomatarium (1829) og
                        herfra videre i "Regesta" 1843; men i Regestas 2. Række (1880) er Datoen
                        rettet til 17. Maj efter et svensk Udtog. Korrigeringen blev imidlertid uden
                        Betydning, thi faa Aar efter (1894) udkom den moderne Diplom-Fortegnelse,
                        der blev Basis for al senere dansk Historieforskning: Kr. Erslevs
                        Repertorium.</p>
                    <p>Her havde for første Gang en Forsker haft selve de tre Original-Diplomer i
                        Hænde. Om Dateringen af disse Breve, der er skrevne af forskellige Skrivere,
                        til forskellig Tid, og hvor Datoen for de to Breves Vedkommende er skrevet
                        helt ud med Bogstaver, er der ingen Tvivl; men saa ukueligt var Traditionens
                        Magt, at Erslev - den nordiske Historiker, der maaske mere end nogen anden
                        er gaaet ind for det samtidige Dokuments Vidneværdi overfor Traditionen -
                        flytter alle tre Breve til 1251 for at bringe dem i Overenstemmelse med den
                        hævdvundne Overlevering.</p>
                    <p>Æren for at have fæstnet Dokumenternes Datering paa Trods af den overleverede
                        Tradition tilkommer Professor Arup og hans unge Medarbejdere ved
                        Diplomatariet.</p>
                    <p>Her kunde jeg slutte. Men det vilde være urigtigt at undlade at fremhæve, at
                        naar Huitfeldt - Suhm - Erslev, alle forudsatte som en Selvfølge, at der
                        ikke kunde røres ved Danmarks overleverede Kongerække, selv hvor
                        grundfæstede Dokumenter talte imod Overleveringen, saa vilde det være
                        taabeligt af os at lægge disse, nogle af Danmarks største Historikere, deres
                        Anskuelse til Last. Thi Nutidens fordomsfri Bedømmelse af Dokumentet, vor
                        Frigørelse for Traditionstvangen, den er naaet, og alene naaet, gennem de
                        ældre Forskeres i Ordets egentlige Forstand bane-brydende Arbejde.</p>
                    <p>Paa den anden Side maa det vistnok erkendes, at det fremførte Eksempel
                        bidrager til at vise, at Udgaven af Danmarks Middelalder-Dokumenter har som
                        Mission ikke blot ude i Folkets brede Lag, men ogsaa indenfor de Lærdes
                        udvalgte Rækker.</p>
                    <h2>Se også</h2>
                    <p>
                        <em>
                            <a href="danmarks-riges-breve.html">Danmarks Riges Breve</a>
                        </em>, kronik
                        af Lis Jacobsen, Berlingskes Aftenavis, 30. november 1938</p>
                </div>
            </div>
        </div>
    </div>
</div>
