<?xml version="1.0" encoding="UTF-8"?>
<div class="page-standard" style="display: block">
    <div class="container standardpage">
        <div class="row">
            <div class="col-md-12">
                <h1>Danmarks Riges Breve</h1>
                <div class="standardpage-content">
                    <p class="manchet">Teksten gengiver en kronik af Lis Jacobsen, bragt i
                        Berlingskes Aftenavis 30. november 1938 i forbindelse med offentliggørelsen
                        af første bind af <em>Diplomatarium Danicum</em>s 2. række:</p>
                    <p>Af de skriftlige Vidnesbyrd, Danmarks Middelalder har efterladt os, er et af
                        de vigtigste - ja maaske det vigtigste - de Aktstykker, oftest af
                        retsstiftende Karakter, som gaar under Navnet Diplomer eller Breve.</p>
                    <p>I dette Materiale ejer vi en Førstehaands Kilde til Kendskab om de politiske,
                        sociale og kulturelle Forhold i Datiden: Rigets Forhold til andre Lande,
                        Regeringens Forhold til de forskellige Befolkningsklasser, og disses
                        indbyrdes Forhold; desuden giver Brevene - og i højere grad end noget andet
                        Kildestof - Oplysning om de enkelte Slægters og de enkelte Institutioners
                        Historie: Kirkens, Klostrenes og de store Jordejendommes.<br/>
                    </p>
                    <blockquote class="pullquote">
                        <p>"I dette Materiale ejer vi en Førstehaands Kilde til Kendskab om de
                            politiske, sociale og kulturelle Forhold i Datiden: Rigets Forhold til
                            andre Lande, Regeringens Forhold til de forskellige Befolkningsklasser,
                            og disses indbyrdes Forhold; desuden giver Brevene - og i højere grad
                            end noget andet Kildestof - Oplysning om de enkelte Slægters og de
                            enkelte Institutioners Historie: Kirkens, Klostrenes og de store
                            Jordejendommes"</p>
                    </blockquote>
                    <p>Saa langt tilbage dansk Historieskrivning har eksisteret, har Diplomer været
                        benyttet som Grundlag for Forskningen og Illustration til den historiske
                        Fremstilling; men den første Historiker, der erkendte Diplomernes primære
                        værdi i Forhold til <br/>Beretninger af enhver Art, var den danske
                        Kildekritiks Fader, Geheimearkivar Hans Gram, der for henved to Hundrede Aar
                        siden lagde Grunden til et dansk Diplomatarium.<br/>
                    </p>
                    <p>Indsamlingen af Diplomer fortsattes i vid Udstrækning af Grams Efterfølger
                        som Geheimearkivar Jacob Langebek. Fra sine Forskningsrejser til Sveriges og
                        andre Østersølandes Arkiver hjembragte han et omfattende Materiale, som
                        <br/>danner Kernen i den store haandskrevne Diplomsamling, Langebeks
                        Diplomatarium, der opbevares i Rigsarkivet.</p>
                    <p>Endnu en tredie af det 18. Aarhundredes Geheimearkivarer er knyttet til den
                        danske Diplomudgivelses Historie, det er Islændingen G. I. Thorkelin, der
                        under Titlen "Diplomatarium Arna-Magnæanum" i Slutningen af 18. Aarhundrede
                        udgav en væsentlig Del af de af hans Landsmand Arne Magnusson samlede danske
                        Diplomer. I 19. Aarhundrede tog Diplomudgivelsen Fart. Store samlede
                        Diplomatarier udkom i Tyskland, Sverige og Norge; men i Danmark naaede man -
                        bortset fra Udgaver af enkelte begrænsede Diplomsamlinger (Hardsyssels,
                        Viborgs, København Diplomatarier m. m.) - ikke udover to store
                        Registreringsværker, der er at betragte som foreløbige Hjælpemidler for den
                        historiske Forskning og som Forarbejder til et samlet dansk
                        Diplomatarium.</p>
                    <p> Af disse Værker er det ene, hvis Udgivelse har strakt sig over det meste af
                        det 19. Aarhundrede, udgivet paa Foranledning af Videnskabernes Selskab
                        under titlen Regesta diplomatica historiæ Danicæ, almindelig kaldet
                        "Regesta" - det andet er i Aarene omkring Aarhundredeskiftet udgivet af Kr.
                        Erslev under Titlen <em>Repertorium diplomaticum regni Danici
                            mediævalis</em>, kaldet "Repertorium".</p>
                    <p>Begge Værker har baade som Hjælpemiddel for Forskningen og som Forarbejder
                        til det nu paabegyndte Diplomatarium været af overordentlig Betydning, men
                        intet af dem har kunnet erstatte den egentlige og fuldstændige
                        Diplomsamling, om hvis Virkeliggørelse Kravet blev stadig stærkere.</p>
                    <p>I vort Aarhundrede er dette Krav rejst ikke blot af Historikere, men ogsaa af
                        Sprogforskere; de latinske Middelalderbreve er nemlig en Hovedkilde til vor
                        Viden om den Sprogform, Latinen havde i vore Middelaldertekster; Ønsket om
                        et dansk Diplomatarium kom derfor naturligt frem i et af Videnskabernes
                        Selskab nedsat Udvalg, hvis Opgave er at indsamle Materiale til en Ordbog
                        over netop disse Tekster. </p>
                    <p>Dernæst indeholder de ældre middelalderlige Breve - skønt affattede paa Latin
                        - en Rigdom af danske Stednavne og Personnavne foruden mange specielle
                        danske Betegnelser (paa Møntenheder, Skatter o. s. v.), hvorfor man også fra
                        dansk-filologisk Side maatte ønske Diplomatariets Virkeliggørelse. </p>
                    <p>- Det var indlysende, at den krævende Opgave kun kunde løses ved Samarbejde
                        mellem Historikere og Sprogmænd; da Det danske Sprog- og Litteraturselskab i
                        1930 modtog en Forespørgsel, om vi kunde tænke os at paatage os Udgivelsen,
                        maatte vor Beslutning derfor betinges af, om et saadant Samarbejde lod sig
                        realisere.</p>
                    <p>Efter at Selskabet havde formaaet de to førende Middelalderhistorikere,
                        Professor Erik Arup og Professor Lauritz Weibull til at overtage Ledelsen af
                        Redaktionen, og til Udgivelsen havde knyttet Professor Franz Blatt, der var
                        særlig kyndig i Middelalderlatin, samt - som dansk Sprogforsker - Professor
                        Peter Skautrup, opnaaede vi i 1931 fra Carlsbergfondet den nødvendige Støtte
                        til Værkets Udarbejdelse og Fremstilling. Derpaa knyttedes til Diplomatariet
                        som faste Medarbejdere følgende unge Historikere og Filologer: Dr. phil.
                        Adam Afzelius, Magister C. A. Christensen, cand. mag. Gustav Hermansen og
                        cand. mag. Kaare Olsen; da Prof. Arup senere ønskede at trække sig tilbage
                        fra Ledelsen, overtog disse fire unge Forskere sammen med Prof. Blatt som
                        selvstændige Redaktører Arups Del af Udgivelsen. Det skal endnu nævnes, at
                        Hvervet som Tilsynsførende er overtaget af den højt ansete Retshistoriker,
                        Prof. Poul Johs. Jørgensen og - for det danske Sprogstofs Vedkommende - af
                        Professor Skautrup. </p>
                    <p>Til at begynde med var Talen kun om en Tekstudgave, der skulde gengive
                        Diplomerne ordret og bogstavret; men under Udarbejdelsen voksede den Tanke
                        frem, at tilgængeliggøre det saa vigtige historiske Kildemateriale for en
                        større Kreds gennem en Udgave af Brevene i moderne dansk Sprogform, samt at
                        foranstalte en Facsimileudgave med fotografisk Gengivelse af de danske
                        Originalbreve. </p>
                    <p>Naar det er lykkedes at gennemføre denne tredobbelte Udgivelse, skyldes det
                        for den danske Udgaves Vedkommende den levende Interesse, Planen om denne
                        blev modtaget med af samtlige historiske Amtsforeninger og derefter af
                        Undervisningsministeriet og Rigsdagen; og naar Facsimileudgaven er blevet
                        til Virkelighed, og nu foreligger komplet i seks store Lystryk-Bind med et
                        indledende Tekstbind har Forlæggeren, Dr. Ejnar Munksgaard, en ikke ringe
                        Andel i Fortjenesten heraf. Men at Diplomatariet som Helhed har kunnet
                        gennemføres, derfor kan man takke den evigt rindende Kilde til Fremme af
                        dansk Forskning: Carlsbergfondet. </p>
                    <blockquote>
                        <p>"Naar det er lykkedes at gennemføre denne tredobbelte Udgivelse, skyldes
                            det for den danske Udgaves Vedkommende den levende Interesse, Planen om
                            denne blev modtaget med af samtlige historiske Amtsforeninger og
                            derefter af Undervisningsministeriet og Rigsdagen; og naar
                            Facsimileudgaven er blevet til Virkelighed, og nu foreligger komplet i
                            seks store Lystryk-Bind med et indledende Tekstbind har Forlæggeren, Dr.
                            Ejnar Munksgaard, en ikke ringe Andel i Fortjenesten heraf. Men at
                            Diplomatariet som Helhed har kunnet gennemføres, derfor kan man takke
                            den evigt rindende Kilde til Fremme af dansk Forskning:
                            Carlsbergfondet."</p>
                    </blockquote>
                    <p>Af de to nye Udgaver blev Ledelsen af den danske Oversættelse overdraget
                        Professor Blatt, der tillige, sammen med Magister C. A. Christensen, overtog
                        Udgivelsen af Facsimile-Udgaven. Undersøgelsen og Fotograferingen af de
                        talrige Diplomer i udenlandske Arkiver er for en meget væsentlig Del
                        foretaget af Dr. Adam Afzelius. Hvad udgivelsen af Diplomatariet vil betyde
                        i den tredobbelte Skikkelse, hvori Værkerne henvender sig ikke blot til
                        Faghistorikerne, men til alle, der interesserer sig for deres Lands og deres
                        Hjemstavns Historie, det kan naturligvis ikke siges den Dag, første Bind
                        udsendes; men det Faktum, at dette store autentiske Kildemateriale til
                        Danmarks Historie fra Vikingetiden til den centrale Middelalder bliver
                        tilgængeligt og kommer baade Forskningen og vide Kredse af det danske Folk
                        ihænde, vil uden Tvivl faa gennemgribende Følger for Fremtidens Krav til
                        Historieskrivning. Forandringen vil ikke komme hverken paa en Maaned eller
                        paa et Aar. Vejen maa gaa gennem Universitetet og Skolen; Læseren maa lære
                        at erkende Brevets primære levende Værdi, før han kan tage Aktstykkerne ind
                        i sin Undervisning; men da vil ogsaa Dagliglivets Forteelser i fjerne Tider
                        paa helt anden Maade, end det kan ske gennem Beretningen, blive
                        nærværende.</p>
                    <p>Et lille Brev, udstedt 13 Juli 1251 paa Hagenskov paa Fyn, ved hvilket Kongen
                        giver "vore Købmænd af Faaborg", Toldfrihed, hvor som helst "i hele Danmarks
                        Rige" de agter at rejse med deres Varer, giver saa at sige haandgribelige
                        Oplysninger om Datidens Handelsvilkaar, ligesom et andet tilfældigt valgt
                        Brev, udstedt i Vordingborg 25. April 1251, ved hvilket Kongen meddeler
                        Rostocks Borgere et Handelsprivilegium, der blandt andet indeholder den
                        Begunstigelse, at "hvis I ved en ulykkelig Hændelse maatte lide Skibbrud, da
                        skal alt det Gods, som I med eget Arbejde og paa egen Bekostning kan bjærge,
                        tilfalde Eder frit for hver Mands Krav."</p>
                    <p>Begge Breve hører i deres Art til de almindeligste Privilegier, hvis
                        Forudsætninger i mindre og større Udstrækning naaer langt ned mod vor Tid.
                        Og faa er de Forhold i Samfundslivet, som ikke omhandles i de gamle
                        Aktstykker. </p>
                    <p>Diplomatariet vil omfatte mellem 7000 og 8000 breve; mange af disse kræver
                        Særundersøgelser for at kunne indsættes paa frugtbar Maade i den historiske
                        Sammenhæng. </p>
                    <p>Det vil da forstaaes, at hele dette mægtige Stof for at udnyttes for
                        Forskningen har Bud - foruden til den egentlige Faghistoriker - til
                        Handelshistorikeren, Retshistorikeren, Kirkehistorikeren og ikke mindst til
                        Lokalhistorikeren.</p>
                    <p>For Lokalhistorien har disse Breve nemlig en i forhold til andre Kilder alt
                        overvejende Betydning. Med Henblik herpaa er der truffet Beslutning om at
                        samle de Breve, der har Interesse for de forskellige Amter, i særlige
                        Amtsbind, som udsendes hæftevis til Foreningernes Medlemmer. Som Aftager af
                        disse Amtsbind har Foreningerne foreløbig tegnet sig for 12,000 Eksemplarer,
                        men Tallet vil formentlig stige væsentlig, idet en Del Foreninger endnu ikke
                        har truffet endelig Beslutning. Allerede nu vidner Tallets Størrelse dog om
                        en historisk Interesse, som næppe mange andre Lande kan vise Mage til. Gamle
                        Grundtvigs Aand rækker vidt! </p>
                    <p>Et Spørgsmaal, som man stadig faar stillet, er dette: Har Diplomerne i større
                        udstrækning været ukendte hidtil, saaledes at de vil give nye Oplysninger om
                        selve Danmarks Historie.</p>
                    <p>Hertil er at svare, at de for langt den største Parts Vedkommende ikke er
                        ukendte, men har været optaget i hjemlige og fremmede Regest- og
                        Diplomsamlinger, men at de ikke desto mindre kun i ringe Grad er gaaet ind i
                        den historiske Fremstilling, end sige har været virkelig udnyttede.</p>
                    <p>Aarsagen er, at det er tidtagende for en Skribent at undersøge og afskrive
                        eller blot gøre Notater om Tekster, der er spredte i Hundreder af
                        forskellige Værker, som - hvis de overhovedet findes i Landet - ofte kun er
                        til Stede paa et enkelt Hovedstadsbibliotek. Forholdet vil blive et ganske
                        andet, naar alle Breve Danmark vedrørende er samlede i nogle Bind, der staar
                        paa Skriverens egen Boghylde. Og er Brevene da ovenikøbet gengivet i et
                        Sprog, enhver Læg og Lærd umiddelbart forstaar, og forsynet med Person- og
                        Stedregistre, Sagregistre og Ordforklaringer, vil vore Middelalderbreve
                        naturligt faa den Førsterangs Plads, de efter deres Art har Krav paa. Ældre
                        historiske Beretninger vil da af sig selv træde tilbage for dette rige
                        vidtspændende samtidige Kildemateriale. At det ikke altid har været
                        Tilfældet hidtil, derpaa skal i en følgende <a href="abel-af-guds-naade.html">Artikel</a> gives et Eksempel, som
                        vistnok vil virke baade oplysende og overraskende.</p>
                    <h2>Se også</h2>
                    <p>
                        <em>
                            <a href="abel-af-guds-naade.html">Abel, af Guds Naade de Danskes og
                                Venders Konge</a>
                        </em>, kronik af Lis Jacobsen, Berlingskes Aftenavis, 3. december 1938</p>
                </div>
            </div>
        </div>
    </div>
</div>
