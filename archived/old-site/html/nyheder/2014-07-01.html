<div class="page-standard" style="display: block">
    <div class="container standardpage">
        <div class="row">
            <div class="col-md-12">
                <h1>Nyt Diplomatarium Danicum</h1>
                <div class="standardpage-content">
                    <p>
                        <small>2014-07-01 <em>af</em> Thomas Hansen</small>
                    </p>
                    <p class="manchet">Den 1. juli 2014 lanceres en forbedret udgave af
                            <em>diplomatarium.dk</em>. Stedet er redesignet for at skabe let adgang
                        og bedre søge- og læsefaciliteter på tværs af Diplomatarium Danicums
                        voksende ressourcer.</p>
                    <h2 id="én-ressource-flere-funktioner">Én ressource, flere funktioner</h2>
                    <p>Med relanceringen samler <em>diplomatarium.dk</em> tre udgivelser til en
                        helhed med nyt design og bedre søgemuligheder. De tre udgivelser er:</p>
                    <ul>
                        <li>Tekstmaterialet 1401-1412, ca. 3100 tekster og oversættelser,
                            komplet</li>
                        <li>Supplementet 869-1412, ca. 500 tekster og oversættelser, komplet</li>
                        <li>Teksterne 1413-1439, ca. 8000 tekster og oversættelser, under
                            udarbejdelse</li>
                    </ul>
                    <p>Foruden disse bidrager også <em>Danmarks Riges Breve</em> til helheden. Her
                        publiceres oversættelser af alle tekster – et arbejde der hidtil har været
                        genstand for en selvstændig publikation. Men i erkendelsen af at
                        originalteksterne i stigende grad anvendes med oversættelsen, optræder
                        orginaltekst og oversættelse i den nye udgave side om side. Ønsker læseren
                        at fokusere på originalteksten eller oversættelsen kan visningen ændres til
                        det.</p>
                    <h2 id="bedre-søgefunktioner">Bedre søgefunktioner</h2>
                    <p>Mest betegnende for helhedspræget er imidlertid, at adgangen til materialet
                        nu først og fremmest opnås gennem den allestedsnærværende søgegrænseflade.
                        Her kan man foretage søgning på fritekst og – efter behov – inden for
                        bestemte tidsrum. Ønskes mere specifikke resultater, kan man benytte
                            <em>avanceret søgning</em>, der tillader en række søgekriterier, fx til-
                        og fravalg af sprog og en række emner.</p>
                    <h2 id="tekstlæsning">Tekstlæsning</h2>
                    <p>På det ny <em>diplomatarium.dk</em> opstilles teksterne stort set som
                        tidligere; dog er de primært disponeret med webbrug for øje. Teksten
                        opstilles derfor i spalter, hvilket giver kortere, mere læsevenlige linjer,
                        og noter – tekstkritiske noter, citater eller realkommentarer – optræder som
                            <em>pop-up</em>, således at de manifesterer sig i tilknytning til den
                        tekst, de beskriver. Det betyder ikke, at teksten fungerer sådan i udskrift:
                        Udskrives teksten, følger dispositionen konventionerne for en trykt
                        publikation, dvs, oversættelsen følger efter originalteksten; noter
                        disponeres som fodnoter.</p>
                    <h2 id="kommende-forbedringer">Kommende forbedringer</h2>
                    <p>Med lanceringen af det ny diplomatarium.dk iværksættes en række tiltag, som
                        har til formål at øge anvendeligheden af materialet yderligere.</p>
                    <h3 id="faksimilering-af-danske-originaltekster">Faksimilering af danske
                        originaltekster</h3>
                    <p>For tiden arbejdes der med faksimilering af udvalgte originaltekster fra
                        Rigsarkivets arkivserie <em>Ny kronologisk række</em>. Dermed gives der
                        adgang til højopløste digitale billeder af teksterne, således at kilderne
                        kan konsulteres under læsningen og danne grundlag for palæografiske
                        undersøgelser. Den nye funktion skal efter planen være klar til brug 1.
                        januar 2016.</p>
                    <h3 id="offentliggørelse-af-diplomatariets-arkiv">Offentliggørelse af
                        Diplomatariets arkiv</h3>
                    <p>For at give læserne indtryk af det samlede omfang af materialet fra perioden
                        1413-1439 er der iværksat en digitalisering af samtlige poster i
                        Diplomatariets arkiv. Først etableres posterne med et minimum af oplysninger
                        i form af datering, stedsangivelse og regest, derefter udbygges de med tekst
                        og oversættelse.</p>
                    <p>For yderligere oplysninger, kontakt <a href="mailto:diplomatarium@dsl.dk">diplomatarium@dsl.dk</a>
                    </p>
                    <h2 id="mere-om-projektet-diplomatarium-danicum">Læs mere om Diplomatarium
                        Danicum</h2>
                    <ul>
                        <li>
                            <a href="dd-og-drb.html">Diplomatarium Danicum og Danmarks Riges
                                Breve</a> af Markus Hedemann, Det Danske Sprog- og
                            Litteraturselskabs Årsberetning 2012-2013</li>
                        <li>
                            <a href="danmarks-riges-breve.html">Danmarks Riges Breve</a>, kronik af
                            Lis Jacobsen, Berlingskes Aftenavis, 30 november 1938</li>
                        <li>
                            <a href="abel-af-guds-naade.html">Abel, af Guds Naade de Danskes og
                                Venders Konge</a>, kronik af Lis Jacobsen i Berlingskes Aftenavis,
                            3. december 1938</li>
                    </ul>
                </div>
            </div>
        </div>
    </div>
</div>